<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Králíci s&nbsp;moudrýma očima">
    <meta name="apple-mobile-web-app-capable" content="yes">
    <title>Králíci s&nbsp;moudrýma očima</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="7">
    <link rel="prev" href="./smrt_krasnych_srncu_012.html">
    <link rel="self" href="smrt_krasnych_srncu_013.html">
    <meta name="identifier" content="pavel-smrt-krasnych-srncu-af699b1">
    <meta name="role" content="chapter">
  </head>
  <body data-nb-words="1731" data-nb-chars="10036" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./smrt_krasnych_srncu_012.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="4" data-nb-chars="24"><span class="idea" data-nb-ref-number="1" id="idea1" data-nb-words="4" data-nb-chars="24">Králíci s&nbsp;moudrýma očima</span></h1>
        <p class="chunk" data-nb-ref-number="2" id="chunk2" data-nb-words="62" data-nb-chars="360"><span class="idea" data-nb-ref-number="2" id="idea2" data-nb-words="62" data-nb-chars="360">Naši prodali chatu a&nbsp;koupili si&nbsp;domeček u&nbsp;Radotína, nad jeho střechou kvetla jabloň. Byla to&nbsp;jejich poslední štace tady na&nbsp;zemi a&nbsp;byla to&nbsp;štace šťastná. Pracovali a&nbsp;žili v&nbsp;bláhovém snu o&nbsp;Mesiáši, že&nbsp;se&nbsp;jednou vzmůžou. Ale protože víc pracovali, než snili, nebylo to&nbsp;tak špatné. Tatínek už&nbsp;nechodil za&nbsp;ženskými, bouře přešla, nastal klid. Jenom peněz bylo málo.</span></p>
        <p class="chunk" data-nb-ref-number="3" id="chunk3" data-nb-words="89" data-nb-chars="538"><span class="idea" data-nb-ref-number="3" id="idea3" data-nb-words="89" data-nb-chars="538">Rozhodl se&nbsp;znovu, že&nbsp;zase nadělá majlant, tentokrát za&nbsp;pomoci králíků. Králíky zpočátku kupoval, pak je&nbsp;rozdával anebo prodával. Pracoval jako nikdy v&nbsp;životě. Postavil pro králíky desítky kotců, ozdobil je&nbsp;závěsy, vypadaly jako hrady pro ušaté panstvo. Zavedl si&nbsp;zvláštní chov králíků šampanů, měli barvu jak americké rakety startující na&nbsp;Měsíc, někdy byli víc stříbrní a&nbsp;někdy víc šedí a&nbsp;oči měli na&nbsp;králíky krásné a&nbsp;moudré, jako by&nbsp;všechno věděli. Vyprávěl si&nbsp;s&nbsp;nimi celé hodiny a&nbsp;drbal je&nbsp;pod bradou. Mám dojem, že&nbsp;ho&nbsp;králíci milovali.</span></p>
        <p class="chunk" data-nb-ref-number="4" id="chunk4" data-nb-words="114" data-nb-chars="667"><span class="idea" data-nb-ref-number="4" id="idea4" data-nb-words="114" data-nb-chars="667">Ráno a&nbsp;večer jim chodil na&nbsp;trávu, aby měli pořád čerstvou. Vstával brzy, kdy ještě spal celý kraj a&nbsp;tráva nebyla zvadlá. Byl to&nbsp;úplný obřad. Rozednívalo se, na&nbsp;zelených stonkách se&nbsp;třpytila rosa a&nbsp;kolem skotačili divocí králíci, kterých tu&nbsp;bylo v&nbsp;haldách vždycky dost, a&nbsp;opodál pokřikovali bažanti, všichni už&nbsp;tatínka znali. Klečel na&nbsp;koleně. Měl vždycky správně naklepaný ostrý srp, ten trávu neškubal. Položil ho, srp syčel: „Pššš!“ a&nbsp;„Pššš!“ a&nbsp;tráva se&nbsp;skládala rovnou do&nbsp;kytic. Pro každého králíka, jak pro jednu dámu z&nbsp;první lóže, jedna kytice. Pak jel s&nbsp;vozíkem, zapřáhl se&nbsp;do&nbsp;opratí a&nbsp;hvízdal si. Králíkům cpal trávu do&nbsp;kotců, ještě pomžourávali a&nbsp;on je&nbsp;budil:</span></p>
        <p class="chunk" data-nb-ref-number="5" id="chunk5" data-nb-words="5" data-nb-chars="36"><span class="idea" data-nb-ref-number="5" id="idea5" data-nb-words="5" data-nb-chars="36">„Kluci. Dobrýtro. Tady máte papání.“</span></p>
        <p class="chunk" data-nb-ref-number="6" id="chunk6" data-nb-words="20" data-nb-chars="144"><span class="idea" data-nb-ref-number="6" id="idea6" data-nb-words="20" data-nb-chars="144">Králíky pochopitelně překrmoval, vyvážel od&nbsp;nich tuny hnoje, skoro tolik, jako přivážel krmiva. Králíci však měli ohromně čisto, přátelům říkal:</span></p>
        <p class="chunk" data-nb-ref-number="7" id="chunk7" data-nb-words="7" data-nb-chars="42"><span class="idea" data-nb-ref-number="7" id="idea7" data-nb-words="7" data-nb-chars="42">„To koukáš, co? Jíst tady můžeš, bambulo.“</span></p>
        <p class="chunk" data-nb-ref-number="8" id="chunk8" data-nb-words="26" data-nb-chars="173"><span class="idea" data-nb-ref-number="8" id="idea8" data-nb-words="26" data-nb-chars="173">Maminka zatím úspěšně pěstovala krocany, slepice, prodávala vajíčka. Brzy se&nbsp;začal uskutečňovat malý zázrak jako v&nbsp;té slavné americké knize od&nbsp;Betty MacDonaldové Vejce a&nbsp;já.</span></p>
        <p class="chunk" data-nb-ref-number="9" id="chunk9" data-nb-words="6" data-nb-chars="32"><span class="idea" data-nb-ref-number="9" id="idea9" data-nb-words="6" data-nb-chars="32">Takhle to&nbsp;táhli skoro deset let.</span></p>
        <p class="chunk" data-nb-ref-number="10" id="chunk10" data-nb-words="115" data-nb-chars="671"><span class="idea" data-nb-ref-number="10" id="idea10" data-nb-words="115" data-nb-chars="671">Tatínek se&nbsp;přátelil se&nbsp;zahradníky z&nbsp;blízké Waltrovky, a&nbsp;tak si&nbsp;přinášel nejkrásnější růže z&nbsp;těch krásných. Po&nbsp;cestě zapomněl, jak se&nbsp;jmenují, a&nbsp;tak jim dal názvy prezidentů&nbsp;– a&nbsp;také názvy svých nejlepších kamarádů, jako Béďa Peroutka a&nbsp;Karel Prošek. A&nbsp;ty růže rostly rovně k&nbsp;nebi, měly silné stonky a&nbsp;lístky a&nbsp;květy jako z&nbsp;vosku. Sám ty&nbsp;růže nikdy nestříhal, nesnesl, jak padá květ k&nbsp;zemi, musela je&nbsp;stříhat maminka. A&nbsp;vzadu na&nbsp;zahrádce, kde byl výhled na&nbsp;zbraslavský zámek, měl záhony gladiol. Rostly tu&nbsp;také jahody, rybíz, angrešt. Uprostřed chládku měl schovaný před sluncem betonový bazén a&nbsp;v&nbsp;něm plavali zelení úhoři se&nbsp;zdánlivě zlýma očima, které chytil v&nbsp;Berounce.</span></p>
        <p class="chunk" data-nb-ref-number="11" id="chunk11" data-nb-words="209" data-nb-chars="1269"><span class="idea" data-nb-ref-number="11" id="idea11" data-nb-words="209" data-nb-chars="1269">V&nbsp;zimě, když napadl před okny sníh, líčil železa na&nbsp;havrany. Jak se&nbsp;havran chytil a&nbsp;třepal křídly, běžel pro něj třeba v&nbsp;bačkorách. Jezdili tam k&nbsp;němu z&nbsp;Prahy v&nbsp;té době mnozí moudří lidé a&nbsp;on jim dělal polévku z&nbsp;moudrých havranů. Vyprávěl o&nbsp;svých bohatých příbuzných, sedlácích Popprech a&nbsp;Abelesech z&nbsp;Horšovského Týna, kteří před válkou odešli před Hitlerem do&nbsp;Kanady. A&nbsp;byli tak bohatí&nbsp;– říkal tatínek&nbsp;–, že&nbsp;si&nbsp;vezli s&nbsp;sebou nejen švýcarské pastevce, ale i&nbsp;švýcarské krávy. V&nbsp;našich snech to&nbsp;byly nejkrásnější obrazy jak od&nbsp;Alše a&nbsp;představovali jsme si, jak naši strýcové Hugové a&nbsp;Aloisové jedou v&nbsp;osobním vlaku a&nbsp;na dalším nákladním jsou nápisy, jak bývaly na&nbsp;cirkusu BUSCH nebo HUMBERTO, a&nbsp;z&nbsp;oken koukají švýcarští pastevci v&nbsp;tralalácích a&nbsp;švýcarské krávy s&nbsp;rohama, jaké byly namalovány na&nbsp;švýcarských čokoládách. Jak se&nbsp;později ukázalo, bylo to&nbsp;trochu jinak. Švýcarského pastevce pana Schmockera si&nbsp;vezli jen jednoho a&nbsp;krávu vůbec žádnou. Farmy si&nbsp;pořídili, ale tvrdě pracovali, vlastně až&nbsp;do&nbsp;dneška. Z&nbsp;jejich dětí vyrostli profesoři a&nbsp;profesorky, jako z&nbsp;Vilmy Iggersové, která nejdřív dojila krávy, potom pracovala v&nbsp;továrně na&nbsp;cukrovinky, vystudovala a&nbsp;nakonec přednášela na&nbsp;univerzitě. Měli proti nám jednu velkou výhodu. Nikdo z&nbsp;nich nevyletěl plynovým komínem.</span></p>
        <p class="chunk" data-nb-ref-number="12" id="chunk12" data-nb-words="130" data-nb-chars="738"><span class="idea" data-nb-ref-number="12" id="idea12" data-nb-words="130" data-nb-chars="738">Můj tatínek se&nbsp;nikdy nedověděl, jak to&nbsp;bylo ve&nbsp;skutečnosti. A&nbsp;to bylo krásné, protože vždycky když vykládal o&nbsp;kanadských Abelesech a&nbsp;Popprech, zářily mu&nbsp;oči, říkal, že&nbsp;teď už&nbsp;jim určitě patří půl Kanady s&nbsp;jezery a&nbsp;jednou ho&nbsp;tam pozvou na&nbsp;lososy. Tatínek vyprávěl o&nbsp;všem možném. Nejsmutnější bylo, jak za&nbsp;války vezl našeho psa Tamíka a&nbsp;kočku staré paní Löwyové autobusem do&nbsp;Prahy k&nbsp;odevzdání, protože Židi je&nbsp;nesměli mít. Kočka se&nbsp;mu&nbsp;v&nbsp;autobuse strachy podělala a&nbsp;on musel vystoupit, nechat ujet autobus a&nbsp;umýt ji&nbsp;ve&nbsp;sněhu. Nosil je&nbsp;celé odpoledne po&nbsp;Praze a&nbsp;vyndával je&nbsp;z&nbsp;bedýnky a&nbsp;ukazoval jim Hrad a&nbsp;místo na&nbsp;Staroměstském náměstí, kde bylo popraveno sedmadvacet českých pánů. Dal také Tamíkovi a&nbsp;té kočce svou svačinu a&nbsp;měl potom hlad.</span></p>
        <p class="chunk" data-nb-ref-number="13" id="chunk13" data-nb-words="14" data-nb-chars="99"><span class="idea" data-nb-ref-number="13" id="idea13" data-nb-words="14" data-nb-chars="99">Těch deset let uplynulo, jako by&nbsp;kamínkem člověk hodil do&nbsp;jeho zamilovaného buštěhradského rybníka.</span></p>
        <p class="chunk" data-nb-ref-number="14" id="chunk14" data-nb-words="24" data-nb-chars="143"><span class="idea" data-nb-ref-number="14" id="idea14" data-nb-words="24" data-nb-chars="143">Pak mu&nbsp;někdo z&nbsp;králíkářského spolku namluvil, že&nbsp;kdyby dal své šampaňské králíky tetovat, mohl by&nbsp;dostat hromadu cen a&nbsp;peněz. To&nbsp;ho&nbsp;povzbudilo.</span></p>
        <p class="chunk" data-nb-ref-number="15" id="chunk15" data-nb-words="69" data-nb-chars="401"><span class="idea" data-nb-ref-number="15" id="idea15" data-nb-words="69" data-nb-chars="401">Pozval si&nbsp;odborníka na&nbsp;tetování králíků. U&nbsp;stovky králíků to&nbsp;byla strašná práce, králíkům se&nbsp;musí píchat do&nbsp;uší taková čísla. Králíci teprve tím se&nbsp;stali čistokrevní a&nbsp;ušlechtilí, je&nbsp;to, jako když si&nbsp;šlechtic opatří konečně rodokmen. Tatínek je&nbsp;pak pozoroval celé dny, snil o&nbsp;tom, že&nbsp;jich většinu na&nbsp;nejbližší výstavě prodá a&nbsp;králíkáři v&nbsp;celém kraji je&nbsp;budou chovat a&nbsp;říkat, že&nbsp;jsou od&nbsp;starýho Poppra.</span></p>
        <p class="chunk" data-nb-ref-number="16" id="chunk16" data-nb-words="67" data-nb-chars="390"><span class="idea" data-nb-ref-number="16" id="idea16" data-nb-words="67" data-nb-chars="390">Přátelé Novákovi z&nbsp;JZD mu&nbsp;půjčili bedýnky, objednal si&nbsp;za&nbsp;poslední peníze náklaďák. Králíky včas naložil, a&nbsp;než odjel, vzal maminku za&nbsp;ruku a&nbsp;zavedl ji&nbsp;do&nbsp;špajzu. Ve&nbsp;špajzu toho moc poslední léta neměli, trochu mouky, rýže, krup, láhev oleje, svíčky, sirky, a&nbsp;to bylo všecko. Mrzelo ho&nbsp;to, před válkou byl vždycky hrdý, že&nbsp;se&nbsp;náš špajz pod jídlem prohýbal. Otevřel dveře špajzky a&nbsp;rozkázal:</span></p>
        <p class="chunk" data-nb-ref-number="17" id="chunk17" data-nb-words="14" data-nb-chars="78"><span class="idea" data-nb-ref-number="17" id="idea17" data-nb-words="14" data-nb-chars="78">„Hermo, dej to&nbsp;drůbeži! Přivezu plnej špajz. Vykliď to&nbsp;a&nbsp;dej sem čistý papír!“</span></p>
        <p class="chunk" data-nb-ref-number="18" id="chunk18" data-nb-words="13" data-nb-chars="75"><span class="idea" data-nb-ref-number="18" id="idea18" data-nb-words="13" data-nb-chars="75">Pak jí&nbsp;dal slavnostní pusu, jako když jede do&nbsp;války, kterou určitě vyhraje.</span></p>
        <p class="chunk" data-nb-ref-number="19" id="chunk19" data-nb-words="30" data-nb-chars="191"><span class="idea" data-nb-ref-number="19" id="idea19" data-nb-words="30" data-nb-chars="191">Potom odjel tím náklaďákem do&nbsp;Karlštejna, myslím, že&nbsp;to&nbsp;bylo do&nbsp;Karlštejna. Poslal ten náklaďák domů, králíky prodá, domů jich poveze jen pár na&nbsp;další chov, především krásného samce Michaela.</span></p>
        <p class="chunk" data-nb-ref-number="20" id="chunk20" data-nb-words="26" data-nb-chars="154"><span class="idea" data-nb-ref-number="20" id="idea20" data-nb-words="26" data-nb-chars="154">Když vzal sbor rozhodčích na&nbsp;řadu jeho králíky, svíralo se&nbsp;mu&nbsp;srdce, jako by&nbsp;posuzovali jeho vlastní děti. Vážili je, foukali jim do&nbsp;srsti, prohlíželi je.</span></p>
        <p class="chunk" data-nb-ref-number="21" id="chunk21" data-nb-words="40" data-nb-chars="239"><span class="idea" data-nb-ref-number="21" id="idea21" data-nb-words="40" data-nb-chars="239">A&nbsp;pak mu&nbsp;oznámili, že&nbsp;jim neudělal řádně jakousi rozšířenou manikúru a&nbsp;pedikúru, neostříhal jim nehty a&nbsp;neumyl ptáčky, což byl tak vážný nedostatek, že&nbsp;mu&nbsp;žádné ceny nemohly být uděleny. Taky bylo tím pádem jasné, že&nbsp;králíky nikdo nekoupí.</span></p>
        <p class="chunk" data-nb-ref-number="22" id="chunk22" data-nb-words="6" data-nb-chars="34"><span class="idea" data-nb-ref-number="22" id="idea22" data-nb-words="6" data-nb-chars="34">Tatínek zbledl a&nbsp;pak začal křičet:</span></p>
        <p class="chunk" data-nb-ref-number="23" id="chunk23" data-nb-words="2" data-nb-chars="13"><span class="idea" data-nb-ref-number="23" id="idea23" data-nb-words="2" data-nb-chars="13">„Vy rošťáci!“</span></p>
        <p class="chunk" data-nb-ref-number="24" id="chunk24" data-nb-words="35" data-nb-chars="205"><span class="idea" data-nb-ref-number="24" id="idea24" data-nb-words="35" data-nb-chars="205">To&nbsp;je&nbsp;ono. Nemají rádi Židy. Výstava po&nbsp;tomto výkřiku ztichla, šum ustal, i&nbsp;králíci jako by&nbsp;dali slechy dolů. Králíkáři šli tatínka utěšovat a&nbsp;ten první ho&nbsp;oslovil přátelsky, tak jak se&nbsp;chovatelé nazývají:</span></p>
        <p class="chunk" data-nb-ref-number="25" id="chunk25" data-nb-words="2" data-nb-chars="16"><span class="idea" data-nb-ref-number="25" id="idea25" data-nb-words="2" data-nb-chars="16">„Příteli Pavle!“</span></p>
        <p class="chunk" data-nb-ref-number="26" id="chunk26" data-nb-words="38" data-nb-chars="210"><span class="idea" data-nb-ref-number="26" id="idea26" data-nb-words="38" data-nb-chars="210">To&nbsp;už&nbsp;jsme se&nbsp;dlouho jmenovali Pavlovi. Tenkrát jsme si&nbsp;říkali, že&nbsp;když žijem v&nbsp;české zemi, že&nbsp;bychom měli mít správně české jméno namísto toho Popper, a&nbsp;snad jsme byli také trochu víc podělaní, než bylo třeba.</span></p>
        <p class="chunk" data-nb-ref-number="27" id="chunk27" data-nb-words="5" data-nb-chars="33"><span class="idea" data-nb-ref-number="27" id="idea27" data-nb-words="5" data-nb-chars="33">Tatínek na&nbsp;toho králíkáře zařval:</span></p>
        <p class="chunk" data-nb-ref-number="28" id="chunk28" data-nb-words="5" data-nb-chars="26"><span class="idea" data-nb-ref-number="28" id="idea28" data-nb-words="5" data-nb-chars="26">„Já jsem ti&nbsp;hovno přítel!“</span></p>
        <p class="chunk" data-nb-ref-number="29" id="chunk29" data-nb-words="83" data-nb-chars="454"><span class="idea" data-nb-ref-number="29" id="idea29" data-nb-words="83" data-nb-chars="454">Seděl dál a&nbsp;čekal na&nbsp;něco, co&nbsp;by&nbsp;ho&nbsp;mohlo zachránit. Mohl by&nbsp;to&nbsp;být jeho syn Jirka, který mu&nbsp;tak často pomáhal se&nbsp;svým fiatem, anebo další syn Hugo, který zas uměl výborně makat rukama. Anebo strýcové Hugo a&nbsp;Alois by&nbsp;mohli přiletět z&nbsp;Kanady na&nbsp;aeroplánu a&nbsp;přivézt ty&nbsp;největší kanadské králíky, aby dal všem tady trumf. Nebo by&nbsp;se&nbsp;mohl objevit strýček Ota, který po&nbsp;válce pracoval na&nbsp;severu Čech a&nbsp;kterého jsme měli rádi stejně jako pražskou tetu Helenku.</span></p>
        <p class="chunk" data-nb-ref-number="30" id="chunk30" data-nb-words="41" data-nb-chars="247"><span class="idea" data-nb-ref-number="30" id="idea30" data-nb-words="41" data-nb-chars="247">Ale nic se&nbsp;nestalo. Smrákalo se. Králíkáři odešli a&nbsp;zůstal tam sám. Protáhl plotem bedny s&nbsp;králíky do&nbsp;blízké zeleně a&nbsp;otevřel všechna dvířka. Lezli překvapeni pomalu ven, nikdy neviděli nad sebou nebe a&nbsp;nikdy neměli pod bříškem vojtěšku. Řekl jim:</span></p>
        <p class="chunk" data-nb-ref-number="31" id="chunk31" data-nb-words="2" data-nb-chars="15"><span class="idea" data-nb-ref-number="31" id="idea31" data-nb-words="2" data-nb-chars="15">„Kluci, běžte.“</span></p>
        <p class="chunk" data-nb-ref-number="32" id="chunk32" data-nb-words="71" data-nb-chars="373"><span class="idea" data-nb-ref-number="32" id="idea32" data-nb-words="71" data-nb-chars="373">Jenže neběželi, byli na&nbsp;něho zvyklí, lezli mu&nbsp;k&nbsp;nohám a&nbsp;třeli se&nbsp;o&nbsp;ně jak kocouři. Zaháněl je&nbsp;pryč, ale oni chtěli pořád k&nbsp;němu, protože věděli, že&nbsp;se&nbsp;tak mít nikdy nebudou, jako se&nbsp;měli u&nbsp;něho, už&nbsp;nikdy nebude travička tak křupavá, jako byla tam v&nbsp;těch krásných kotcích, kde se&nbsp;měli jako na&nbsp;zámku. Chtěli pořád k&nbsp;němu, i&nbsp;když jim nevybojoval svou neznalostí ty&nbsp;první ceny.</span></p>
        <p class="chunk" data-nb-ref-number="33" id="chunk33" data-nb-words="27" data-nb-chars="163"><span class="idea" data-nb-ref-number="33" id="idea33" data-nb-words="27" data-nb-chars="163">Nakonec jim utekl, nejdéle se&nbsp;ho&nbsp;držel jeho miláček, krásný Michael. Utekl i&nbsp;jemu. Když uviděl nádraží, sáhnul si&nbsp;do&nbsp;kapes, ale našel jen hrst zmuchlaných cigaret.</span></p>
        <p class="chunk" data-nb-ref-number="34" id="chunk34" data-nb-words="264" data-nb-chars="1408"><span class="idea" data-nb-ref-number="34" id="idea34" data-nb-words="264" data-nb-chars="1408">Spatřil řeku. Řeka byla pro něho v&nbsp;životě vším. A&nbsp;tak k&nbsp;ní šel, podle řeky musel také dojít do&nbsp;svého domku a&nbsp;ke své ženě. Šel při měsíci, který z&nbsp;řeky udělal stříbrnou silnici. Místy se&nbsp;natáhl do&nbsp;trávy, všechno ho&nbsp;bolelo. Srdce jako by&nbsp;mělo puknout a&nbsp;nohy jako by&nbsp;se&nbsp;měly zastavit. Poprvé v&nbsp;životě šel takovou dlouhou štreku bez hvízdání a&nbsp;bez zpěvu, nezpíval si&nbsp;ani tu&nbsp;z&nbsp;legií o&nbsp;slonech, ani tu&nbsp;o&nbsp;červeném šátečku. Jako by&nbsp;prasklo péro u&nbsp;gramofonu, jako by&nbsp;dohrál hrací obraz s&nbsp;veselým poutníkem a&nbsp;rybářem. Šel a&nbsp;jenom na&nbsp;nebi jako by&nbsp;občas spatřil špajzku vystlanou čistými papíry přesně tak, jak rozkázal. Pak prý spatřil u&nbsp;břehu rybu. Byla to&nbsp;dlouhá ryba s&nbsp;velkýma vypoulenýma očima. Dívala se&nbsp;na&nbsp;něho a&nbsp;on se&nbsp;díval na&nbsp;ni. Byla to&nbsp;taková ryba, která byla tak chytrá, že&nbsp;ji&nbsp;po&nbsp;celý život žádná jiná ryba nezabila a&nbsp;žádný chytrý rybář nechytil. Jen proto mohla být tak velká a&nbsp;tak stará. Tvrdil pak, že&nbsp;se&nbsp;na&nbsp;něj přišla podívat, jak umírá, protože zabil za&nbsp;svůj život tisíce ryb. Ryba zavrtěla ploutvemi a&nbsp;odplula. Dal se&nbsp;znovu na&nbsp;cestu. Ráno se&nbsp;dobelhal k&nbsp;vrátkům. Podlamovaly se&nbsp;pod ním nohy a&nbsp;držel se&nbsp;za&nbsp;srdce. Maminka se&nbsp;lekla a&nbsp;vedla ho&nbsp;do&nbsp;světnice. Když šel kolem špajzu, odvrátil hlavu, bál se, že&nbsp;tam dala ty&nbsp;čisté papíry. Pak se&nbsp;přece jen podíval. Špajz měl ty&nbsp;papíry špinavé a&nbsp;byl zřejmě schválně pootevřený. Bylo tam trochu mouky, rýže, krup a&nbsp;láhev oleje. Usedl do&nbsp;židle a&nbsp;usmál se&nbsp;na&nbsp;maminku:</span></p>
        <p class="chunk" data-nb-ref-number="35" id="chunk35" data-nb-words="4" data-nb-chars="27"><span class="idea" data-nb-ref-number="35" id="idea35" data-nb-words="4" data-nb-chars="27">„Ty můj nejlepší kamaráde.“</span></p>
        <p class="chunk" data-nb-ref-number="36" id="chunk36" data-nb-words="56" data-nb-chars="317"><span class="idea" data-nb-ref-number="36" id="idea36" data-nb-words="56" data-nb-chars="317">Maminka zavolala sanitku. Přijeli, vedli ho&nbsp;ven, že&nbsp;ho&nbsp;povezou do&nbsp;nemocnice. Nadával jim, u&nbsp;vrátek se&nbsp;jim vytrhl, něco si&nbsp;zapomněl. Nevracel se&nbsp;pro malý tranzistor, jak si&nbsp;ho&nbsp;lidi berou. Dal si&nbsp;jednou namalovat krásnou cedulku, na&nbsp;kterou byl pyšný. Teď ji&nbsp;pověsil na&nbsp;vrátka, aby si&nbsp;to&nbsp;mohl každý přečíst. Stálo na&nbsp;ní:</span></p>
        <p class="chunk" data-nb-ref-number="37" id="chunk37" data-nb-words="2" data-nb-chars="11"><span class="idea" data-nb-ref-number="37" id="idea37" data-nb-words="2" data-nb-chars="11">PŘIJDU HNED</span></p>
        <p class="chunk" data-nb-ref-number="38" id="chunk38" data-nb-words="4" data-nb-chars="20"><span class="idea" data-nb-ref-number="38" id="idea38" data-nb-words="4" data-nb-chars="20">A&nbsp;už nikdy nepřišel.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>