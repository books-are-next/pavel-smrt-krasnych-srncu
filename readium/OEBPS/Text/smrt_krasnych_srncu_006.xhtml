<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>smrt_krasnych_srncu-4</title>
		<link href="../Styles/smrt_krasn_idstyles.css" rel="stylesheet" type="text/css"/>
	</head>
	<body id="smrt_krasnych_srncu" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-1" class="MLP-uroven2-kapitola">Nejdražší ve střední Evropě</p>
			<p class="MLP-text-bez1radku">Moje maminka strašně toužila jet před válkou do Itálie. Nechtěla ani tak vidět Michelangelovy sochy a&nbsp;obrazy Leonarda da Vinci, jako si přála vykoupat se v&nbsp;teplém moři. Protože maminka pocházela ze Dříně u&nbsp;Kladna, kde byl jen ubohý kachní rybníček, pokrytý hustým zeleným žabincem, a&nbsp;nikdy toho koupání jako malá holka neužila. A&nbsp;tak se vždycky zjara ptávala tatínka:</p>
			<p class="MLP-text">„Leoušku, pojedeme letos?“</p>
			<p class="MLP-text">Můj tatínek Leo obvykle odvětil, že právě letos nemáme dost peněz, a&nbsp;dokazoval, že podle jeho názoru je to na Berounce u&nbsp;Křivoklátu o&nbsp;moc lepší. Můj tatínek měl totiž daleko jinačí starosti. V&nbsp;popředí jeho zájmů stál obchod a&nbsp;ryby. V&nbsp;obojím neuvěřitelně vynikal, rybám však dával přednost a&nbsp;to byla věčná škoda pro naši rodinu a&nbsp;také pro švédskou firmu Elektrolux, kde dělal obchodního cestujícího s&nbsp;ledničkami a&nbsp;vysavači. Častokrát se přímo vytratil z&nbsp;obchodní cesty a&nbsp;našli ho obvykle na Berounce, jak chytá se svým nejlepším přítelem převozníkem Karlem Proškem štiky na okouny.</p>
			<p class="MLP-text">Ta jeho láska k&nbsp;rybám vyvrcholila rozhodnutím, že zakoupí pro naši rodinu rybník i&nbsp;s&nbsp;kapry. Budeme mít nejen vlastní kapry, ale ještě na nich při výlovu vyděláme spousty peněz. Maminka se dívala na celý podnik skepticky a&nbsp;upozorňovala tatínka, aby se do toho nepouštěl, že to není jeho branže. Ale příliš neprotestovala, tatínek při takové příležitosti obvykle dost křičel, jenom nakonec poznamenala, jestli bychom za ty peníze neměli raději jet do Itálie. Tatínek ani nepromluvil, jenom na ni vrhl odmítavý pohled. Byl totiž přesvědčen, že rozumí obchodu líp než maminka a&nbsp;všichni její křesťanští příbuzní dohromady. V&nbsp;tomto pohledu byla obsažena tisíciletá moudrost předků a&nbsp;také holá skutečnost, že za ty peníze, co kapři vynesou, budeme moci jet od Itálie i&nbsp;s&nbsp;celým příbuzenstvem. Musím podotknout, že toho se maminka obávala nejvíc.</p>
			<p class="MLP-text"><span>A&nbsp;tak tatínek sháněl rybník. Měl o&nbsp;tom svou představu hluboké, jímavé duše. Rybník obklopený nakloněnými vrbami, sem tam srdcovitý stulík se žlutými kalichy květů a&nbsp;ve vodě prosluněné paprsky plavou kapři jak telata. Za touto představou tatínek přímo letěl jako včela za pylem. Projel kus české země, ale takový rybník na prodej nenacházel.</span></p>
			<p class="MLP-text">Až v&nbsp;Kročehlavech za ním přišel jeho známý, pan doktor Václavík, veliký, silný chlap, pod nosem fousky. Pan doktor povídal tatínkovi, jenž měl tehdy bůhvíproč titul inspektora:</p>
			<p class="MLP-text">„Pane inspektore, nechtěl byste si koupit moje ryby?“</p>
			<p class="MLP-text">V&nbsp;tatínkovi hrklo:</p>
			<p class="MLP-text">„Co by to stálo, pane doktore?“</p>
			<p class="MLP-text">Pan doktor:</p>
			<p class="MLP-text">„Deset tisíc. Přinesu vám účet, abyste viděl, kolik jsem dal před lety za malé kapry. Pochopitelně, že od té doby značně vyrostli. Však uvidíte.“</p>
			<p class="MLP-text">Tatínek na to:</p>
			<p class="MLP-text">„Vám já věřím, pane doktore.“</p>
			<p class="MLP-text">A&nbsp;pan doktor:</p>
			<p class="MLP-text">„Pojďte, aspoň vám ukážu, jací jsou tam kapři.“ </p>
			<p class="MLP-text">A&nbsp;jak šli, tak už po cestě mého tatínka napadla předtucha, že to bude ono. Bylo to to známé neselhávající tušení, které mu už napřed říkalo, kde prodá ledničku a&nbsp;kde vysavač a&nbsp;kde je to marné zvonit anebo klepat. Tak jako cítil na dálku dobrý obchod, tak vnímal tentokrát svůj vyvolený rybník a&nbsp;v&nbsp;něm bachraté kapry.</p>
			<p class="MLP-text">Zastavili se na hrázi a&nbsp;pan doktor Václavík nechal tatínka po­kochat se tím pohledem. Rozkládal se tu nevelký obdélníkový rybník, po stranách světle zelené vrby smáčely své proutí v&nbsp;klidné vodě a&nbsp;sem tam ležel na hladině stulík se žlutými květy. Tatínek povzdychl a&nbsp;jeho přítel, pan doktor Václavík, pronesl významně:</p>
			<p class="MLP-text">„A&nbsp;teď ty kapři.“</p>
			<p class="MLP-text">Vytáhl z&nbsp;kapsy žemli. Rozlomil ji a&nbsp;půlku vhodil ke hrázi. Pan doktor se jistě usmíval a&nbsp;tatínek nespouštěl ze žemle oči. Najednou se prolomila hladina, objevilo se žluté velké tělo a&nbsp;obrovitá tlama udělala chlamst! A&nbsp;žemle zmizela. Tatínek zaúpěl: „Prokrista, ten má aspoň pět kilo.“</p>
			<p class="MLP-text">A&nbsp;pan doktor řekl významně:</p>
			<p class="MLP-text">„Šest.“</p>
			<p class="MLP-text">A&nbsp;tím to bylo hotovo. Tatínek zajel domů pro všechny naše úspory a&nbsp;maminka se mohla utěšovat, že máme rybník s&nbsp;vlastními kapry. Rybník měl jedinou nevýhodu, byl od Prahy daleko.</p>
			<p class="MLP-text">Od toho dne však tatínek často zářil a&nbsp;maminka říkala, že je zase duchem u&nbsp;kaprů v&nbsp;Kročehlavech.</p>
			<p class="MLP-text">Maminka měla pro tatínkovy slabosti vždycky pochopení a&nbsp;tak taky přistupovala na nekonečné rozhovory o&nbsp;tom, jak asi kapři rostou. Tatínek si mnul ruce a&nbsp;říkal mamince:</p>
			<p class="MLP-text">„Hermínko, majlant na nich vyděláme, majlant.“</p>
			<p class="MLP-text">Já nevěděl, co je to majlant, ale muselo to být něco krásného a&nbsp;velkého, protože tatínek se blaženě usmíval a&nbsp;hladil maminku po rukou.</p>
			<p class="MLP-text">Blížil se podzim a&nbsp;s&nbsp;ním výlov našeho prvního rybníka. Naše rodina, a&nbsp;hlavně tatínek, se chystala na ten den jak na veliký svátek. Tatínek si vzal u&nbsp;své firmy Elektrolux volno&nbsp;– pan ředitel se ptal: „Zas na ryby? Zas na ryby? To vás zahubí, pane inspektor,“&nbsp;– a&nbsp;maminka si pořídila zvlášť k&nbsp;této příležitosti slušivý kabát z&nbsp;koverkotu<span class="char-style-override-1"><a id="footnote-27518-1-backlink" class="footnote-link" href="#footnote-27518-1">1</a></span>. Maminka musela pozvat své švagry dělníky, pořízky Karla Kopřivu a&nbsp;Karla Hrůzu. Dostali přesný úkol: budou hlídat na hrázi, aby vylovené kapry nikdo neukradl. Přijeli k&nbsp;rybníku i&nbsp;s&nbsp;rodinami. Můj tatínek zjednal na výlov rybníka rybáře z&nbsp;povolání pana Stehlíka ze Smíchova. Ten přijel s&nbsp;osmi muži, oblečenými od hlavy až k&nbsp;patě v&nbsp;gumových oblecích. Pan Stehlík, silný, starý a&nbsp;zkušený člověk, si potrpěl na pořádek. To, co se rozvinulo na hrázi toho idylického rybníka s&nbsp;vrbami a&nbsp;stulíky, se spíše podobalo vojenskému tažení proti neznámému nepříteli. Na hrázi stály dvě pětitunky značky „PRAGA“, na nich kyslíkové bomby a&nbsp;sudy „lejty“ na převoz kaprů. Po hrázi se pohybovali tiše gumoví muži a&nbsp;rozkládali sítě.</p>
			<p class="MLP-text">Z&nbsp;rybníka vytékala voda a&nbsp;tatínek v&nbsp;předtuše značných výdělků za prodané kapry, které přislíbil závodu Vaňha, častoval hosty.</p>
			<p class="MLP-text">Ke svačině teplé vuřty, housky. A&nbsp;dvě basy piva.</p>
			<p class="MLP-text">Na oběd se šlo do restaurace k&nbsp;Nejedlému. Po dalším pivu nálada stoupala. Jen tatínek nic nepil, on na pití nikdy nebyl.</p>
			<p class="MLP-text">Ve tři hodiny odpoledne byly na hrázi už stovky diváků a&nbsp;v&nbsp;rybníce zbylo jen málo vody.</p>
			<p class="MLP-text">Pan Stehlík dal povel k&nbsp;útoku. Jeden rybář zatroubil na zlatou trumpetu a&nbsp;začali zatahovat. Síť se prohnula do velkého oblouku a&nbsp;korky se nesly jako kachýnky po hladině. Pan Stehlík udílel rozkazy a&nbsp;gumoví panáčci podobni loutkám na drátku pohybovali rukama sem a&nbsp;tam. Napětí v&nbsp;hledišti stoupalo, jak se blížilo rozuzlení.</p>
			<p class="MLP-text">Prostor s&nbsp;kapry se už zúžil na maličký kruh. Na hladině se v&nbsp;těchto okamžicích mělo už ukázat vlnění a&nbsp;vření od ryb, ale nic se neobjevovalo. A&nbsp;tatínek, jenž tenhle rybářský úkaz znal, bledl a&nbsp;na čele mu vyrůstaly kapky potu.</p>
			<p class="MLP-text">Rybáři zmenšovali okruh, až se korky dostaly ze všech stran k&nbsp;sobě. V&nbsp;síti zřejmě nic nebylo. A&nbsp;přece! Na rozhraní bláta a&nbsp;vody se něco plácalo. Pan Stehlík to zručně nabral do podběráku a&nbsp;zdvihl do výše. Kapr! A&nbsp;jaký kapr! Tatínek kapra poznal, zaúpěl a&nbsp;hráz vypukla v&nbsp;ohromný řehot. Všichni se tenkrát smáli kromě mé maminky a&nbsp;mého tatínka.</p>
			<p class="MLP-text"><span>Maminka tu ostudu musela nést zvlášť těžce, na Dříni dlouho žila, ale Kročehlavy byly její rodné město. Tiskla nás k&nbsp;sobě a&nbsp;šeptala:</span></p>
			<p class="MLP-text">„Mý děti ubohý. Kdybyste věděly, jakého máte tatínka!“</p>
			<p class="MLP-text">Tatínek zatím seběhl k&nbsp;rybníku, stál nad rybou lapající po vzduchu a&nbsp;prohlížel si ji, jako by poprvé v&nbsp;životě viděl kapra. Pan doktor Václavík nelhal, kapr měl hodně přes šest kilo, od té doby, co tatínek koupil rybník, značně ztloustl.</p>
			<p class="MLP-text">Tatínek se pak hnal k&nbsp;vile pana doktora Václavíka, rozhodnut vyřídit celou záležitost boxerským způsobem, tak jak to viděl u&nbsp;pana Františka Nekolného.</p>
			<p class="MLP-text">Otevřela mu služka:</p>
			<p class="MLP-text">„Pan doktor odjel s&nbsp;milostivou paní na dovolenou do Itálie.“</p>
			<p class="MLP-text">„To jeli za mý peníze. A&nbsp;do Itálie!“</p>
			<p class="MLP-text">K&nbsp;večeři jsme ten den měli kapra. Maminka s&nbsp;tatínkem přirozeně nemluvila, a&nbsp;jenom když tatínek furiantsky prohlásil: „Když jsme ho zaplatili, tak si ho, děti, taky sníme,“ maminka dosti vztekle podotkla, že i&nbsp;pro soukmenovce tatínka pana Rothschilda by to byla zřejmě drahá večeře. A&nbsp;v&nbsp;tom měla zřejmě pravdu. Byl to pravděpodobně nejdražší kapr nejen v&nbsp;Československu, ale v&nbsp;celé střední Evropě. Přišel mého tatínka i&nbsp;s&nbsp;výdaji za výlov rybníka na rovných jedenáct a&nbsp;půl tisíce a&nbsp;za ty peníze bychom měli&nbsp;– jak na závěr večeře podotkla maminka&nbsp;– živé lososy dovážené přímo z&nbsp;Kanady.</p>
			<p class="MLP-text">Tatínka tenkrát přešel vztek a&nbsp;k&nbsp;panu doktoru Václavíkovi stran boxerského zápasu nešel.</p>
			<p class="MLP-text">Utekla řada let. Tatínek v&nbsp;nich prodával ledničky a&nbsp;vysavače a&nbsp;jezdil rybařit na Berounku.</p>
			<p class="MLP-text">Jednou zase seděl ve své kanceláři v&nbsp;Konviktské ulici, když někdo zaklepal, tatínek řekl: „Jen dál!“ a&nbsp;vešel&nbsp;– pan doktor Václavík. Tatínek v&nbsp;tu ránu zrudl, chtěl ho začít mlátit, ale pak se uklidnil. Potom si tatínek uvědomil, že pan doktor už nemá knírek. Pan doktor šveholil:</p>
			<p class="MLP-text">„Pane inspektore, pane inspektore, jak se máte? Takovou dobu jsme se neviděli.“</p>
			<p class="MLP-text">Tatínek chtěl říci, že se měl výborně, protože pořád jedl ty kapry, co mu pan doktor prodal, ale neřekl nic. Něco mu šeptalo, aby počkal, že všechno teprve přijde. Z&nbsp;pana doktora Václavíka vylezlo, že by jeho manželka chtěla ledničku.</p>
			<p class="MLP-text">„Přišel jsem za vámi, pane inspektore, vím, že nám nejlíp poradíte, vždyť jste z&nbsp;našeho kraje.“</p>
			<p class="MLP-text">A&nbsp;usmál se na tatínka.</p>
			<p class="MLP-text">„Samozřejmě, pane doktore, je to moje branže,“ zašveholil tatínek a&nbsp;vychrlil na pana doktora: „Doporučuji vám typ GV, systém Platr-Munters s&nbsp;mramorovou deskou nahoře, cena deset tisíc tři sta padesát korun.“</p>
			<p class="MLP-text"><span>Pan doktor Václavík neměl ani páru o&nbsp;zázračném systému Platr-Munters, ale horlivě přikyvoval. Tatínek mu lednici pak šel ukázat a&nbsp;pan doktor byl náramně spokojený, nejvíc se mu zamlouvala ta mramorová deska nahoře. Tatínek ho pak vzal k&nbsp;sobě do kanceláře, nabídl mu koňak, náramně se bavili, pan doktor Václavík vyprávěl, kdo se rozvedl, kdo oženil, kdo narodil a&nbsp;kdo zemřel v&nbsp;Kročehlavech, a&nbsp;tatínek mu vykládal židovské anekdoty o&nbsp;panu Khonovi a&nbsp;panu Abelesovi. Když už měl pan doktor špičku po tom koňaku, tatínek mu slíbil, že firma sama dopraví lednici do tří dnů do Kročehlav, ale zaplatit se musí hned. Pan doktor na to, že tolik peněz u&nbsp;sebe nemá, ale zajede do banky. Vrátil se za hodinu, zaplatil tatínkovi ledničku a&nbsp;tatínek mu dal potvrzení.</span></p>
			<p class="MLP-text">Po odchodu pana doktora zavolal tatínek skladníka Škvora:</p>
			<p class="MLP-text">„Máš tam vyřazenou starou lednici?“</p>
			<p class="MLP-text">„Jedna se tu ještě najde.“</p>
			<p class="MLP-text">A&nbsp;tak ji tatínek dal panu lakýrníku Kučerovi nalakovat a&nbsp;přikázal, aby z&nbsp;ní vyndali vnitřek, takže z&nbsp;lednice vznikla jenom prázdná bedna. Navrch nechal dát originál ambaláž a&nbsp;nálepky MADE IN SWEDEN a&nbsp;pomyslel znovu s&nbsp;lítostí na to, že ten rybník v&nbsp;Kročehlavech také napohled tak krásně vypadal, obklopen vrbami a&nbsp;pokrytý žlutými stulíky. A&nbsp;aby pan doktor Václavík neměl bolest tak přeukrutnou, dal tatínek přibalit k&nbsp;bedně tu mramorovou desku, co se panu doktorovi tolik líbila. Ledničku poslali do Kročehlav.</p>
			<p class="MLP-text">Pan doktor Václavík si zavolal z&nbsp;Libušína montéra Beznosku, aby stroj zapojil. A&nbsp;montér prý utekl a&nbsp;volal zděšeně, že s&nbsp;tím nechce mít nic společného.</p>
			<p class="MLP-text">Pan doktor Václavík okamžitě telefonoval tatínkovi a&nbsp;křičel:</p>
			<p class="MLP-text">„Pane inspektore, ta lednice nemá vnitřek. Vždyť jste mi poslal bednu. Králíkárnu už mám! Tu nepotřebuju!“</p>
			<p class="MLP-text">Tatínek na to řekl:</p>
			<p class="MLP-text">„Jó, pane doktore, to se nenechá nic dělat. To je jako s&nbsp;tím rybníkem. Ten taky neměl vnitřek a&nbsp;jinak vypadal moc hezky.“</p>
			<p class="MLP-text">A&nbsp;položil sluchátko.</p>
			<p class="MLP-text">Pan doktor Václavík si to tenkrát nejel vyřídit do Prahy s&nbsp;tatínkem boxerským způsobem ani tatínka nežaloval. Ale museli mít u&nbsp;Václavíků asi smutný večer, stejně jako my po výlovu toho rybníka. Vždyť pan doktor Václavík koupil nejdražší bednu na králíky nejen v&nbsp;Čechách, ale v&nbsp;celé střední Evropě.</p>
<p class="MLP-text"><br/></p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-27518-1" class="footnote-anchor" href="#footnote-27518-1-backlink">1</a>  <span class="text">Silnější plášťová nebo obleková látka z dvojbarevné nitě. </span><span class="text char-style-override-2">Pozn. red.</span></p>
				</div>
			</div>
		</div>
</body>
</html>