<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>smrt_krasnych_srncu-10</title>
		<link href="../Styles/smrt_krasn_idstyles.css" rel="stylesheet" type="text/css"/>
	</head>
	<body id="smrt_krasnych_srncu" xml:lang="cs-CZ">
		<div>
			<p id="toc_marker-7" class="MLP-uroven2-kapitola">Prase nebude!</p>
			<p class="MLP-text-bez1radku">Tatínek se zase vracel k&#160;půdě. Ale už neměl rybníky a&#160;v&#160;nich kapry, ani pole u&#160;Hřebce a&#160;na nich pšenici. Zbyla mu jen chata a&#160;pod ní chytal cejny, ale ti jednoho dne přestali brát a&#160;s&#160;rybami byl konec. Předseda JZD Vrané Rákosník mu vzkázal, zda chce krmit prasata. Oživl:</p>
			<p class="MLP-text">„Konečně krásná a&#160;pořádná práce. Nadělám tam majlant…“</p>
			<p class="MLP-text">Mamince řekl:</p>
			<p class="MLP-text">„Když chceš, přijď za mnou.“</p>
			<p class="MLP-text">Vzal si na záda deku, jako když v&#160;mládí vandroval, a&#160;šlapal podle přehrady a&#160;pískal si. Hvízdal krásně, měl silné, vábivé rty, v&#160;mládí pískával ženám Marinarellu, a&#160;tak to znělo na celou přehradu a&#160;lidé v&#160;obci Skochovice se ohlíželi, jako by přicházel někdo, kdo tu už dlouhé roky nebyl.</p>
			<p class="MLP-text">Chtěl vykrmit nejpěknější prasata v&#160;Československu, taková růžová a&#160;baculatá, jaká se posílají na novoročních pohledech se zeleným čtyřlístkem. U&#160;prasat snad i&#160;spal, vůbec se nemyl. Prasata vzkvétala, náš tatínek chřadl. Když se to dověděla maminka, řekla po židovsku, že je mešuge, což je výraz pro člověka, který je něco mezi bláznivcem, potřeštěncem a&#160;pitomcem, naložila vozík a&#160;jela kolem přehrady a&#160;myslela na to, jestli má ten vozík táhnout, jak jí přikazoval život. A&#160;jela v&#160;noci, aby to lidi kolem nevěděli, že táhne ještě na stará kolena za mužským. Mého zvedeného tatínka našla mezi prasaty.</p>
			<p class="MLP-text">Zrovna krmil. Zubil se na maminku a&#160;příliš se nelišil od svých nových dětí. Vyvlekla ho z&#160;prasečince, vydrhla ho v&#160;neckách na paření prasat, umyla mu všechno, vpředu munycíra a&#160;vzadu zadek.</p>
			<p class="MLP-text"><span>Táhli to tam spolu rok. Byla to těžká práce. U&#160;řeky nebylo pro prasata zdravé prostředí, dostávaly nemoci. Naši mysleli, že je to z&#160;nečistoty, a&#160;tak lezli taky někdy po zemi a&#160;rejžáky drhli koryta a&#160;chlívky. Jezdil jsem tam za nimi a&#160;viděl jsem uskutečňovat socialismus v&#160;praxi. Šli sem s&#160;nadějemi, že to zde doklepou, a&#160;srazilo je to na kolena. Maminka nosila z&#160;chlíva v&#160;náručí uhynulá selata, jako by to byly její děti. Utekl jsem tenkrát do lesa, nemohl jsem se už na to dívat. A&#160;pak se jim to nějakým nadlidským způsobem podařilo zdvih­nout. Slíbili jim dokonce za odměnu pořádné prase. Tatínek už lezl na ten vrchol, jako když býval neporazitelným mistrem světa v&#160;prodávání. Mohl by zase rozdávat. Viděl už zabijačku, jitrnice s&#160;křenem, basy piv, děti. Vnuci skotačí na prasatech. Krmil tedy pochopitelně to nejhezčí a&#160;nejpěknější prase pro sebe. Mělo rypáček jako čtyřlístek na té zelené louce. Občas se naši chodili na to prase dívat a&#160;mysleli na den, až se ohřeje voda a&#160;my všichni přijedeme auty a&#160;vlaky.</span></p>
			<p class="MLP-text">Nakonec jim oznámili&#160;– prase nebude!</p>
			<p class="MLP-text">Tatínek nic neřekl, jenom otevřel dveře od domečku, kde bydleli, a&#160;začal vynášet věci. Lavor, peřiny, deky, pár židlí. Pořád mlčeli. Když zastavil u&#160;nízkého domečku náklaďák, podívali se s&#160;maminkou na sebe a&#160;tatínek zakřičel do strání, k&#160;řece a&#160;do celého městečka:</p>
			<p class="MLP-text">„Prase nebude!“</p>
			<p class="MLP-text">Rozesmáli se. A&#160;když se na autě vždycky na sebe podívali, vyprskli:</p>
			<p class="MLP-text">„Prase nebude!“</p>
			<p class="MLP-text">A&#160;líbali se, objímali a&#160;náklaďák se natřásal. To „Prase nebude!“ pak vždycky v&#160;naší rodině znamenalo, že jsme prohráli a&#160;zároveň vyhráli a&#160;ta výhra je větší než ta prohra.</p>
			<p class="MLP-text--0-12">Z&#160;JZD Vrané pak poslali mému tatínkovi zvláštní dopis, v&#160;němž se zhruba praví, že ti, kdo pracovali budou ještě platit.</p>
			<p class="MLP-dopis-bez1radku--I">„Oznamujeme Vám, že při prověrce hospodaření našeho JZD vychází pracovní jednotka na rok 1957 mínus&#160;–,60&#160;Kčs, a&#160;proto Vás žádáme o&#160;proplacení Vašeho závazku vůči družstvu ve výši Kč&#160;530,52.“</p>
			<p class="MLP-text--12-0">Tatínek tímto dopisem občas mával a&#160;volal:</p>
			<p class="MLP-text">„Vstoupí tento dopis do historie jako jedna řádka naší rozrušené země, anebo se tomu budeme jednou jen smát?“</p>
			<p class="MLP-text">A&#160;nikdo mu na to zatím neodpověděl.<a id="x.37031"></a></p>
		</div>
</body>
</html>