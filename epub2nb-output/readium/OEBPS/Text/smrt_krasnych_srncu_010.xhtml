<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>smrt_krasnych_srncu-8</title>
		<link href="../Styles/smrt_krasn_idstyles.css" rel="stylesheet" type="text/css"/>
	</head>
	<body id="smrt_krasnych_srncu" xml:lang="cs-CZ">
		<div>
			<p id="toc_marker-5" class="MLP-uroven2-kapitola"><a id="x.37022"></a>Jak jsme se střetli s&#160;Vlky</p>
			<p class="MLP-text-bez1radku">Po válce jsme přijeli do Luhu. Strejda Prošek nás uvítal a&#160;povídal:</p>
			<p class="MLP-text">„Něco vám řeknu. Je tu plno štik. Štiky už netlučou při povrchu jako dřív, a&#160;tak rybáři o&#160;nich nevědí.“</p>
			<p class="MLP-text">A&#160;tak jsem se s&#160;mým tatínkem vydal lodí na ostrov na štiky.</p>
			<p class="MLP-text">Chytat štiky na káču, to je na splávek, který je velký skoro jako vajíčko, je poměrně snadně, ale vzrušující. Celé hodiny třebas čekáte, až se ten velký splávek ponoří, a&#160;když se konečně potopí, začnete se chvět anebo potit. Je totiž pravděpodobné, že vám nezabrala žádná čudla, jak se říká malé rybě, ale ryba tak od jednoho do patnácti kil.</p>
			<p class="MLP-text">My tenkrát přivezli ten první den osm štik. Rozkřiklo se to, jako když najdete v&#160;lese hřiby anebo brusinky. Vyrukovala spousta rybářů. Tenkrát byla ale Berounka od Skryjí k&#160;Bránovu štičí ráj. Tatínek jich chytil za dovolenou přes sto, já šedesát čtyři. Některé byly pořádné, tenkrát ještě nebylo moc kouření a&#160;jídla, musely být pořádné, když mi křivoklátský řezník dal za jednu štiku skoro dvě kila škvařenýho sádla a&#160;křivoklátský trafikant za druhou stovku cigaret pro maminku, která hulila jako Turek. Jo, a&#160;pak se nám podařilo tu řeku od dravých štik zachránit; když se to vezme kolem a&#160;kolem, tak jsme ji vlastně zplundrovali. V&#160;řece zbyly jen větší, mazané štiky a&#160;ta malinká šíhlata, štičí děti, která nikdo nebral, pokud to nebyl raubíř.</p>
			<p class="MLP-text">A&#160;v&#160;té době došlo v&#160;takový neurčitý den k&#160;nevypsané soutěži mezi Vlkovými, co žili v&#160;Luhu, a&#160;naší rodinkou, která se skládala hlavně z&#160;tatínka a&#160;mě. Strejda Prošek s&#160;námi tenkrát nemohl, nějak marodil. Z&#160;Vlkových chytali ryby hlavně Adolf a&#160;Franta, oba dělali u&#160;dráhy. Adolf pracoval ve výtopně, Franta jezdil vlakem na Smíchov do účtárny, třiatřicet let chodil na vlak v&#160;létě, v&#160;zimě&#160;– deset kilometrů pěšky! Bylo to něco fantastického. Často mráz, závěje, lijáky. Byl to jeden z&#160;největších sportovních výkonů, který probíhal desetiletí. Vždyť chodil krajem, kde byl les, strže, kopce, uzounké cestičky. Vždycky jsem si o&#160;Vlcích myslel, že nás nemají rádi, to jenom měli na nás vztek jako na Pražáky, že jim lezem do zelí, vlastně do řeky.</p>
			<p class="MLP-text">Abych nezapomněl, Adolf měl a&#160;ještě má v&#160;tom Luhu krásnou ženu Marii, která se mi jako šestnáctiletýmu klukovi moc líbila. Nahoře měla všechno jaksepatří a&#160;to nebylo marný. A&#160;s&#160;těmito Vlky jsme vešli do soutěže.</p>
			<p class="MLP-text">Věděli jsme, že Vlkové jsou skvělí rybáři. Znali tuhle řeku už od dětství, věděli, jak je kde hluboká, mohli předpokládat, i&#160;kde která zapomenutá štika leží a&#160;číhá na kořist, byli tak často u&#160;vody, že věděli, která je popíchaná a&#160;zpražená. Chytali na šouračku a&#160;uměli to, vydráždili i&#160;ty přecpané štiky. Ale to všechno nevadilo mému tatínkovi, který sebevědomě všude prohlašoval, že jim dáme na prdel.</p>
			<p class="MLP-text">A&#160;tak jsme vyrazili ještě za tmy, skoro jsme pluli až k&#160;louce Brtvě, kde se točily nejkrásnější štičí tišiny a&#160;tůně, ale kde bylo těžké tenkrát chytat, rostlo tam plno trávy a&#160;vysokých kopřiv. Snad to už nebyla ani rybařina, spíš nádeničina. Odpoledne řekl tatínek:</p>
			<p class="MLP-text">„Končíme,“ a&#160;dodal: „Dneska jsme to Vlčatům ukázali.“</p>
			<p class="MLP-text">Nebyl jsem si tím zcela jist. Měli jsme tři štiky, jen o&#160;jedné se dalo říci, že je větší, a&#160;ty dvě nebyly ani velké, ani malé, tak uprostřed. Pluli jsme lodí po řece dolů k&#160;přívozu a&#160;oba jsme mysleli na to, co asi chytli Adolf s&#160;Frantou.</p>
			<p class="MLP-text">Když jsme přistáli pod akátem, řekl mi tatínek důrazně:</p>
			<p class="MLP-text">„Dojdi si vypůjčit vozík!“</p>
			<p class="MLP-text">Strnul jsem a&#160;nechápal jsem to:</p>
			<p class="MLP-text">„Na co vozík, tati?“</p>
			<p class="MLP-text">Mému tatínkovi se nedalo moc odporovat. „Povídám, dojdi pro vozík! Naše štiky dnes povezem na vozíku,“ řekl důrazně a&#160;už jen polohlasně dodal, jako by tomu sám maličko nevěřil: „Jsou těžké.“ Šel jsem tedy pro vozík. Byl to takový malý žebřiňáček s&#160;mřížkama, ale přesto zas tak velký, že v&#160;něm štiky nebyly skoro vidět. Akorát tu největší popostrčil tatínek dozadu, aby jí koukal ven ocas. Nevím, kde se ve mně ten odpor vzal, ale rezolutně jsem prohlásil: „Já ten vozík nepotáhnu. Aspoň přes Luh ne!“ Skoro jsem to vlastně vykřikl a&#160;vzpomněl jsem si na paní Marii, jak bude stát vedle dveří.</p>
			<p class="MLP-text">Tatínek se na mě podíval, na něco myslel, možná na to, jestli mě má zfackovat, anebo ty štiky z&#160;toho vozíku zas vyndat. Viděl jsem, jak jeho hluboké oči bloudí po stráních kolem, a&#160;přemýšlí, jako většina tátů a&#160;zvlášť židovských, kdy ho život potrestal na manželce a&#160;kdy na dětech. Pak šel k&#160;vozíku, mně dal pruty a&#160;sám táhl vozík. Vozík se rozkolébal a&#160;skákal po kamenité cestičce mezi domky Luhu. Nikdy se mi nezdála ta cesta tak krátká. Přímo jsme s&#160;vozíkem letěli, ačkoliv jsem si přál, aby k&#160;tomu domku Adolfa Vlka to trvalo celý věk, a&#160;když ne, tak alespoň celý život. A&#160;přitom jsme museli jet strašně pomalu, protože mému tatínkovi, když spatřil na dálku ty skvělé rybáře Adolfa a&#160;Frantu, se zřejmě při vší jeho odvaze podlamovala kolena.</p>
			<p class="MLP-text">Přijeli jsme před jejich hezký domek.</p>
			<p class="MLP-text">Měl jsem oči jen pro Marii, která opravdu stála v&#160;bílém nažehleném živůtku na zápraží a&#160;ruce měla složené přes prsa. Ve tváři měla pohrdlivý výraz a&#160;to mnou otřáslo. Vzpamatoval jsem se a&#160;můj pohled spočinul na jejich klepačce.</p>
			<p class="MLP-text">Viselo tam na drátech pět štik. Velkých štik. Tři byly z&#160;rodu krásných královských, dlouhých zelených štik a&#160;dvě žlutavé byly tlusté, jako kdyby je zvlášť pro Vlky vykrmoval vodník od Šímovic skály.</p>
			<p class="MLP-text">Tatínek v&#160;té chvíli klopýtl, málem upadl, a&#160;zastavil, slyšel jsem, jak zhluboka oddechuje. Nevím, jak dlouho jsme tam stáli. Ticho, hluboké ticho, nebylo vlastně co říkat. Pak se ke mně obrátil a&#160;sípavě povídal:</p>
			<p class="MLP-text">„Pomoz mi, je to těžký.“</p>
			<p class="MLP-text">Bylo mi ho líto, vozík byl teď pro něho určitě nesmírně těžký. Nic jsem nenamítal, zapomněl jsem na paní Marii, dal jsem pruty na vozík a&#160;začal jsem tlačit vozík z&#160;Luhu do kopce. Jsme přece jedna rodina a&#160;musíme táhnout spolu. Jeli jsme se svěšenými hlavami a&#160;dobře jsme věděli, že Vlkové, kteří neřekli ani slovo, dali nám ten den podle tatínka na prdel.<a id="x.37025"></a></p>
		</div>
</body>
</html>