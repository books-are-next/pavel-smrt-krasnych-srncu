<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapři pro wehrmacht">
    <meta name="apple-mobile-web-app-capable" content="yes">
    <title>Kapři pro wehrmacht</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./smrt_krasnych_srncu_008.html">
    <link rel="next" href="./smrt_krasnych_srncu_010.html">
    <meta name="nb-order" content="6">
    <link rel="self" href="smrt_krasnych_srncu_009.html">
    <meta name="nb-identifier" content="pavel-smrt-krasnych-srncu-041c19d">
    <meta name="nb-role" content="chapter">
  </head>
  <body data-nb-words="2145" data-nb-chars="12373" class="nb-role-chapter nb-custom-style">
    <nav role="doc-toc">
      <li><a href="smrt_krasnych_srncu_006.html">Nejdražší ve střední Evropě</a></li>
      <li><a href="smrt_krasnych_srncu_007.html">Ve službách Švédska</a></li>
      <li><a href="smrt_krasnych_srncu_008.html">Smrt krásných srnců</a></li>
      <li><a href="smrt_krasnych_srncu_009.html">Kapři pro wehrmacht</a></li>
      <li><a href="smrt_krasnych_srncu_010.html">Jak jsme se střetli s Vlky</a></li>
      <li><a href="smrt_krasnych_srncu_011.html">Otázka hmyzu vyřešena</a></li>
      <li><a href="smrt_krasnych_srncu_012.html">Prase nebude!</a></li>
      <li><a href="smrt_krasnych_srncu_013.html">Králíci s moudrýma očima</a></li>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./smrt_krasnych_srncu_008.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="19"><span class="idea" data-nb-ref-number="1" id="idea1" data-nb-words="3" data-nb-chars="19">Kapři pro wehrmacht</span></h1>
        <p class="chunk" data-nb-ref-number="2" data-nb-words="143" data-nb-chars="858"><span class="idea" data-nb-ref-number="2" id="idea2" data-nb-words="143" data-nb-chars="858">Hned na&nbsp;začátku okupace vzali mýmu tatínkovi buštěhradský rybník. „Copak může Žid chovat kapry?“ domlouval mu&nbsp;starosta. Buštěhradský dolní rybník se&nbsp;stal už&nbsp;dřív tatínkovou láskou, byl do&nbsp;něho zamilován jak do&nbsp;slečny (slečny měl, jen tak mimochodem, taky občas rád). Přitom tenhle rybník nevyhlížel báječně jako jihočeský rybník, kde stoupá pára, třepotá se&nbsp;rákosí a&nbsp;křičí rackové, ale šlo o&nbsp;slušnější rybník uprostřed města, z&nbsp;jedný strany pivovar, z&nbsp;druhý topoly, a&nbsp;jinak domky a&nbsp;chalupy. Ale tatínek se&nbsp;vozil po&nbsp;tomhle rybníce už&nbsp;jako kluk na&nbsp;neckách, plul po&nbsp;něm na&nbsp;neckách i&nbsp;jeho tatínek, dědeček i&nbsp;pradědeček, a&nbsp;tak ho&nbsp;k&nbsp;rybníku vázalo jakési pouto předků (mezi námi, taky to, že&nbsp;v&nbsp;tomhle rybníku rostli rychle chutní kapři, nesmrděli bahnem a&nbsp;on si&nbsp;na&nbsp;nich mohl přivydělávat k&nbsp;svému platu cesťáka s&nbsp;ledničkami a&nbsp;vysavači u&nbsp;té slavné firmy Elektrolux).</span></p>
        <p class="chunk" data-nb-ref-number="3" data-nb-words="18" data-nb-chars="106"><span class="idea" data-nb-ref-number="3" id="idea3" data-nb-words="18" data-nb-chars="106">Tatínek chodil v&nbsp;dobách míru podle rybníka, v&nbsp;papírovém pytlíku míval žemle a&nbsp;krmil své kapry jak slepice:</span></p>
        <p class="chunk" data-nb-ref-number="4" data-nb-words="5" data-nb-chars="25"><span class="idea" data-nb-ref-number="4" id="idea4" data-nb-words="5" data-nb-chars="25">„Tu máte, kluci. Na. Na.“</span></p>
        <p class="chunk" data-nb-ref-number="5" data-nb-words="186" data-nb-chars="1083"><span class="idea" data-nb-ref-number="5" id="idea5" data-nb-words="186" data-nb-chars="1083">Kapři připlavali, otevřeli vždycky tlamu, slupli žemli a&nbsp;šups! ladným obratem zpátky pod vodu. Dával je&nbsp;také přikrmovat mlátem z&nbsp;toho blízkého pivovaru a&nbsp;kapříci vypadali jako buchtičky. Rostli, no&nbsp;zrovna jako z&nbsp;vody. Když přišli Němci, vzali je&nbsp;jako mnoho jiných věcí do&nbsp;zajetí. Jinak nám neměli Němci co&nbsp;sebrat, protože tatínek byl chytrej a&nbsp;už dlouho před válkou říkal, že&nbsp;se&nbsp;v&nbsp;naší rodině všechno projí, propije a&nbsp;užije (maminka mu&nbsp;občas vyčítala, že&nbsp;užíval hlavně sám). Ale přesně to&nbsp;tak nebylo, pamatuji se&nbsp;na&nbsp;doby, kdy vydělal dost peněz a&nbsp;dal nám všechno, co&nbsp;mohl, a&nbsp;ve špajzu viseli nádherní bažanti s&nbsp;krásnými dlouhatánskými ocasy a&nbsp;šunka, z&nbsp;který jsme si&nbsp;mohli, každý jak chtěl, ukrajovat. Byly však taky časy, kdy k&nbsp;nám chodili exekutoři zabavovat nábytek a&nbsp;my jsme stávali v&nbsp;pozoru. My&nbsp;tři kluci jsme stáli v&nbsp;pozoru ještě při jedný příležitosti, a&nbsp;to jak se&nbsp;někdy z&nbsp;rádia linula hymna Kde domov můj. Jednou hymna zazněla, když už&nbsp;jsme leželi, my&nbsp;vyskočili a&nbsp;stáli jsme na&nbsp;postelích v&nbsp;nočních košilkách a&nbsp;tatínek nás pyšně ukazoval hostům, jak jsme vlastenecky vychovaní.</span></p>
        <p class="chunk" data-nb-ref-number="6" data-nb-words="90" data-nb-chars="507"><span class="idea" data-nb-ref-number="6" id="idea6" data-nb-words="90" data-nb-chars="507">Můj tatínek měl vůbec tuhle zemi rád a&nbsp;asi víc než maminka, která byla křesťanka; ale pro ni&nbsp;to&nbsp;bylo jaksi samozřejmý, že&nbsp;má&nbsp;domov, kdežto můj táta ho&nbsp;hledal za&nbsp;pomoci předků stovky let, než ho&nbsp;našel. A&nbsp;taky za&nbsp;poslední velký předválečný peníze, místo aby sehnal do&nbsp;zásoby jídlo, koupil originál krásnou českou bystu. A&nbsp;to byl náš celej majetek při příchodu Němců. Se&nbsp;zabalenou bystou a&nbsp;nábytkem jsme se&nbsp;na&nbsp;začátku války stěhovali z&nbsp;Prahy na&nbsp;Buštěhrad, kde měl tatínek svý rodný hnízdo a&nbsp;svůj jediný rybník.</span></p>
        <p class="chunk" data-nb-ref-number="7" data-nb-words="18" data-nb-chars="115"><span class="idea" data-nb-ref-number="7" id="idea7" data-nb-words="18" data-nb-chars="115">Když mu&nbsp;tenkrát pan starosta před námi oznámil: „Bereme si&nbsp;ten rybník,“ nesvěsil ramena, neshrbil se, jenom odsekl:</span></p>
        <p class="chunk" data-nb-ref-number="8" data-nb-words="9" data-nb-chars="52"><span class="idea" data-nb-ref-number="8" id="idea8" data-nb-words="9" data-nb-chars="52">„Kdybyste se&nbsp;tak chtěli kostmi z&nbsp;mých kaprů udusit.“</span></p>
        <p class="chunk" data-nb-ref-number="9" data-nb-words="13" data-nb-chars="78"><span class="idea" data-nb-ref-number="9" id="idea9" data-nb-words="13" data-nb-chars="78">Pan starosta vyvalil oči, ale nic nedělal, nechtěl si&nbsp;brát tatínka na&nbsp;svědomí.</span></p>
        <p class="chunk" data-nb-ref-number="10" data-nb-words="52" data-nb-chars="301"><span class="idea" data-nb-ref-number="10" id="idea10" data-nb-words="52" data-nb-chars="301">Pak tatínek a&nbsp;bráškové pracovali na&nbsp;kladenský šachtě, tatínek jezdil na&nbsp;kole, kolo mu&nbsp;po&nbsp;cestě vrzalo a&nbsp;zpívalo takovou zvláštní písničku, nebylo jí&nbsp;rozumět, ale byla opravdu moc zvláštní. Možná v&nbsp;ní bylo něco o&nbsp;potupě a&nbsp;zase o&nbsp;vzpouře člověka, snad to&nbsp;kolo zpívalo, co&nbsp;se&nbsp;odehrávalo v&nbsp;tatínkově duši.</span></p>
        <p class="chunk" data-nb-ref-number="11" data-nb-words="9" data-nb-chars="43"><span class="idea" data-nb-ref-number="11" id="idea11" data-nb-words="9" data-nb-chars="43">A&nbsp;pak na&nbsp;něho začala dopadat rána za&nbsp;ranou.</span></p>
        <p class="chunk" data-nb-ref-number="12" data-nb-words="47" data-nb-chars="250"><span class="idea" data-nb-ref-number="12" id="idea12" data-nb-words="47" data-nb-chars="250">Věděli jsme, že&nbsp;chodí pořád k&nbsp;svýmu rybníku a&nbsp;za svými kapry. Přestože jsme měli málo chleba, stále je&nbsp;krmil a&nbsp;snad doufal, že&nbsp;mu&nbsp;je&nbsp;nikdo během války nevyloví a&nbsp;kapři se&nbsp;dočkají šťastnýho konce. Chodil k&nbsp;rybníku za&nbsp;světla i&nbsp;za tmy, byl tím posedlej.</span></p>
        <p class="chunk" data-nb-ref-number="13" data-nb-words="61" data-nb-chars="357"><span class="idea" data-nb-ref-number="13" id="idea13" data-nb-words="61" data-nb-chars="357">Jednou přišel na&nbsp;hráz mezi topoly a&nbsp;strnul. Na&nbsp;bahnitým břehu stáli čtyři chlapi v&nbsp;napucovaných zelených uniformách, v&nbsp;rukou pruty. A&nbsp;tatínek jak fascinován šel krok za&nbsp;krokem k&nbsp;nim, jako by&nbsp;se&nbsp;chtěl zeptat, což si&nbsp;to&nbsp;dovolují v&nbsp;jeho rybníce. Jak se&nbsp;k&nbsp;němu ten první štíhlý v&nbsp;jezdeckých holínkách pootočil, spatřil umrlčí lebku esesmanů a&nbsp;rozesmátý obličej.</span></p>
        <p class="chunk" data-nb-ref-number="14" data-nb-words="7" data-nb-chars="38"><span class="idea" data-nb-ref-number="14" id="idea14" data-nb-words="7" data-nb-chars="38">„Co chceš, Žide? Nemáš chuť na&nbsp;kapra?“</span></p>
        <p class="chunk" data-nb-ref-number="15" data-nb-words="6" data-nb-chars="39"><span class="idea" data-nb-ref-number="15" id="idea15" data-nb-words="6" data-nb-chars="39">Tatínek mlčel a&nbsp;umrlčí lebka rozkázala:</span></p>
        <p class="chunk" data-nb-ref-number="16" data-nb-words="4" data-nb-chars="18"><span class="idea" data-nb-ref-number="16" id="idea16" data-nb-words="4" data-nb-chars="18">„Pojď si&nbsp;pro něj!“</span></p>
        <p class="chunk" data-nb-ref-number="17" data-nb-words="33" data-nb-chars="182"><span class="idea" data-nb-ref-number="17" id="idea17" data-nb-words="33" data-nb-chars="182">Důstojník vytáhl ze&nbsp;škopku kapra a&nbsp;hodil ho&nbsp;mezi sebe a&nbsp;tatínka do&nbsp;bahna, kde se&nbsp;kapr propadal do&nbsp;smrti. Všechny čtyři umrlčí lebky se&nbsp;rozchechtaly. Pak jeden z&nbsp;nich zmlkl a&nbsp;vykřikl:</span></p>
        <p class="chunk" data-nb-ref-number="18" data-nb-words="2" data-nb-chars="14"><span class="idea" data-nb-ref-number="18" id="idea18" data-nb-words="2" data-nb-chars="14">„Táhni, Žide!“</span></p>
        <p class="chunk" data-nb-ref-number="19" data-nb-words="23" data-nb-chars="123"><span class="idea" data-nb-ref-number="19" id="idea19" data-nb-words="23" data-nb-chars="123">Můj tatínek se&nbsp;otočil a&nbsp;šel zas tak vzpřímeně jako vždycky, nikdy se&nbsp;nikoho nebál a&nbsp;ani Němci ho&nbsp;ještě nenaučili plazit se.</span></p>
        <p class="chunk" data-nb-ref-number="20" data-nb-words="119" data-nb-chars="718"><span class="idea" data-nb-ref-number="20" id="idea20" data-nb-words="119" data-nb-chars="718">Okupace byla všude zlá, ale v&nbsp;Buštěhradě snad o&nbsp;kousek horší. Zkáza Lidic zasáhla celý svět. Ale Buštěhrad, můj tatínek, maminka, bratři, já, my&nbsp;jsme viděli Lidice hořet, my&nbsp;jsme slyšeli Lidice přes kopec křičet, já&nbsp;chodil s&nbsp;Příhodou do&nbsp;školy a&nbsp;najednou bylo jeho místo v&nbsp;lavici zoufale prázdný, my&nbsp;tam hrávali fotbal, tatínek tam měl kamarády, k&nbsp;nám vbíhali Němci na&nbsp;prohlídky s&nbsp;nasazenými bodáky. A&nbsp;maminka, drobounká, světlovlasá, musela chodit pracovat na&nbsp;lidický pole a&nbsp;vracela se&nbsp;často uplakaná, protože na&nbsp;hrobech rostla z&nbsp;krve a&nbsp;těl zabitých velká, hustá tráva. My&nbsp;na&nbsp;zkázu Lidic nemůžeme nikdy zapomenout, nám zůstaly zakousnutý v&nbsp;srdci jak v&nbsp;kůži klíště, který má&nbsp;místo kusadel a&nbsp;nožiček černej hákovej kříž.</span></p>
        <p class="chunk" data-nb-ref-number="21" data-nb-words="12" data-nb-chars="71"><span class="idea" data-nb-ref-number="21" id="idea21" data-nb-words="12" data-nb-chars="71">Tatínka to&nbsp;tehdy sebralo, měl už&nbsp;v&nbsp;očích ten prokletej staletej smutek.</span></p>
        <p class="chunk" data-nb-ref-number="22" data-nb-words="13" data-nb-chars="72"><span class="idea" data-nb-ref-number="22" id="idea22" data-nb-words="13" data-nb-chars="72">A&nbsp;přestal chodit k&nbsp;rybníku, už&nbsp;nevěřil, že&nbsp;kapři budou zase jednou jeho.</span></p>
        <p class="chunk" data-nb-ref-number="23" data-nb-words="69" data-nb-chars="413"><span class="idea" data-nb-ref-number="23" id="idea23" data-nb-words="69" data-nb-chars="413">Pak nás postihla strašná rána. Bráškové museli do&nbsp;koncentráku. Zbyli jsme jen tři a&nbsp;my jim občas posílali na&nbsp;zvláštní terezínský známky dvacetikilový balíky. Tatínek sháněl na&nbsp;balíky peníze a&nbsp;já chodil k&nbsp;sedlákům v&nbsp;Buštěhradě a&nbsp;do vesnic obstarávat jídlo. Vypadal jsem nenápadně, slabý a&nbsp;útlý, vždyť mi&nbsp;bylo dvanáct let, nikdo si&nbsp;mě&nbsp;nevšiml. Našli se&nbsp;skvělí lidé, jako Burgrovi anebo pekař Bláha, ale byli i&nbsp;jiní.</span></p>
        <p class="chunk" data-nb-ref-number="24" data-nb-words="83" data-nb-chars="483"><span class="idea" data-nb-ref-number="24" id="idea24" data-nb-words="83" data-nb-chars="483">V&nbsp;zimě jsem šel od&nbsp;vesnice k&nbsp;vesnici s&nbsp;ranečkem na&nbsp;zádech, klepal na&nbsp;veliká vrata, byla mi&nbsp;zima, v&nbsp;jednom statku jsem čekal na&nbsp;dvoře dvě hodiny, než mi&nbsp;panímáma přinesla maličký sáček mouky. Nikdy jsem toho dost nepřinesl, ale maminka mě&nbsp;vždycky pochválila, pohladila po&nbsp;vlasech a&nbsp;říkala: „Ty můj obchodníčku.“ A&nbsp;mým největším štěstím bylo, když jsem jim někde vyžebral cigaretu, to&nbsp;seděli s&nbsp;tatínkem proti sobě, půjčovali si&nbsp;ji, hulili a&nbsp;vyprávěli si, jaké to&nbsp;bude, až&nbsp;skončí válka.</span></p>
        <p class="chunk" data-nb-ref-number="25" data-nb-words="8" data-nb-chars="62"><span class="idea" data-nb-ref-number="25" id="idea25" data-nb-words="8" data-nb-chars="62">Tatínka těsně před Vánocemi povolali do&nbsp;koncentračního tábora.</span></p>
        <p class="chunk" data-nb-ref-number="26" data-nb-words="17" data-nb-chars="87"><span class="idea" data-nb-ref-number="26" id="idea26" data-nb-words="17" data-nb-chars="87">Nám se&nbsp;tehdy už&nbsp;dost špatně vedlo, maminka naříkala, že&nbsp;mu&nbsp;nebude moct dát nic s&nbsp;sebou.</span></p>
        <p class="chunk" data-nb-ref-number="27" data-nb-words="39" data-nb-chars="225"><span class="idea" data-nb-ref-number="27" id="idea27" data-nb-words="39" data-nb-chars="225">Tatínek dva dny před odjezdem prohazoval sníh před barákem. Tehdy jsme dlužili nějaký daně Židovský obci a&nbsp;čekali jsme z&nbsp;tý obce návštěvu. Před domem zastavilo auto a&nbsp;z&nbsp;něho vylezli tři civilní páni, a&nbsp;ten první hned spustil:</span></p>
        <p class="chunk" data-nb-ref-number="28" data-nb-words="8" data-nb-chars="44"><span class="idea" data-nb-ref-number="28" id="idea28" data-nb-words="8" data-nb-chars="44">„Podívejte se&nbsp;na&nbsp;ten zázrak, Žid něco dělá.“</span></p>
        <p class="chunk" data-nb-ref-number="29" data-nb-words="4" data-nb-chars="16"><span class="idea" data-nb-ref-number="29" id="idea29" data-nb-words="4" data-nb-chars="16">A&nbsp;tatínek na&nbsp;to:</span></p>
        <p class="chunk" data-nb-ref-number="30" data-nb-words="4" data-nb-chars="21"><span class="idea" data-nb-ref-number="30" id="idea30" data-nb-words="4" data-nb-chars="21">„Zato vy&nbsp;se&nbsp;flákáte.“</span></p>
        <p class="chunk" data-nb-ref-number="31" data-nb-words="3" data-nb-chars="10"><span class="idea" data-nb-ref-number="31" id="idea31" data-nb-words="3" data-nb-chars="10">A&nbsp;ten pán:</span></p>
        <p class="chunk" data-nb-ref-number="32" data-nb-words="4" data-nb-chars="19"><span class="idea" data-nb-ref-number="32" id="idea32" data-nb-words="4" data-nb-chars="19">„Za koho nás máte?“</span></p>
        <p class="chunk" data-nb-ref-number="33" data-nb-words="11" data-nb-chars="67"><span class="idea" data-nb-ref-number="33" id="idea33" data-nb-words="11" data-nb-chars="67">Tatínek si&nbsp;je&nbsp;prohlídl, jeden vyhlížel moc židovsky, a&nbsp;tak usoudil:</span></p>
        <p class="chunk" data-nb-ref-number="34" data-nb-words="6" data-nb-chars="44"><span class="idea" data-nb-ref-number="34" id="idea34" data-nb-words="6" data-nb-chars="44">„Vypadáte jak celá Židovská obec dohromady.“</span></p>
        <p class="chunk" data-nb-ref-number="35" data-nb-words="12" data-nb-chars="59"><span class="idea" data-nb-ref-number="35" id="idea35" data-nb-words="12" data-nb-chars="59">Ten pán zas usoudil, že&nbsp;je&nbsp;toho dost, vytáhl odznak a&nbsp;řekl:</span></p>
        <p class="chunk" data-nb-ref-number="36" data-nb-words="2" data-nb-chars="24"><span class="idea" data-nb-ref-number="36" id="idea36" data-nb-words="2" data-nb-chars="24">„Geheime Staatspolizei.“</span></p>
        <p class="chunk" data-nb-ref-number="37" data-nb-words="10" data-nb-chars="56"><span class="idea" data-nb-ref-number="37" id="idea37" data-nb-words="10" data-nb-chars="56">Tak tedy gestapo&nbsp;– pomyslel si&nbsp;tatínek a&nbsp;pronesl nahlas:</span></p>
        <p class="chunk" data-nb-ref-number="38" data-nb-words="3" data-nb-chars="19"><span class="idea" data-nb-ref-number="38" id="idea38" data-nb-words="3" data-nb-chars="19">„No servus Kaiser.“</span></p>
        <p class="chunk" data-nb-ref-number="39" data-nb-words="12" data-nb-chars="71"><span class="idea" data-nb-ref-number="39" id="idea39" data-nb-words="12" data-nb-chars="71">Těm gestapákům se&nbsp;nějak zalíbil, protože jeden z&nbsp;nich, s&nbsp;knírkem, řekl:</span></p>
        <p class="chunk" data-nb-ref-number="40" data-nb-words="14" data-nb-chars="79"><span class="idea" data-nb-ref-number="40" id="idea40" data-nb-words="14" data-nb-chars="79">„Nejste zřejmě posera, a&nbsp;tak pojďte a&nbsp;ukažte nám ty&nbsp;schovaný pušky a&nbsp;kulomety.“</span></p>
        <p class="chunk" data-nb-ref-number="41" data-nb-words="48" data-nb-chars="280"><span class="idea" data-nb-ref-number="41" id="idea41" data-nb-words="48" data-nb-chars="280">A&nbsp;pak nám prohlíželi barák odzdola až&nbsp;nahoru. V&nbsp;pokoji zůstali překvapeně stát, spatřili v&nbsp;židovský domácnosti vánoční stromeček ověšený staniolem, a&nbsp;ten s&nbsp;knírkem se&nbsp;dokonce trošinku usmál na&nbsp;maminku. Pak vlezli až&nbsp;na&nbsp;půdu a&nbsp;úplně v&nbsp;rohu objevili zabalený balík a&nbsp;v&nbsp;něm tu&nbsp;bystu.</span></p>
        <p class="chunk" data-nb-ref-number="42" data-nb-words="78" data-nb-chars="422"><span class="idea" data-nb-ref-number="42" id="idea42" data-nb-words="78" data-nb-chars="422">A&nbsp;už s&nbsp;tatínkem nežertovali a&nbsp;ten s&nbsp;knírkem se&nbsp;už&nbsp;na&nbsp;maminku neusmál. Tatínek sám musel vzít bystu a&nbsp;z&nbsp;výšky ji&nbsp;hodit na&nbsp;betonový dvorek a&nbsp;pak ji&nbsp;ještě kousek po&nbsp;kousku rozbít sekyrou. Odešli a&nbsp;maminka, která už&nbsp;s&nbsp;tím měla zkušenosti, prohlásila, že&nbsp;se&nbsp;najdou ještě slušní Němci. Ale tatínek si&nbsp;jen odplivl. Druhý den jsme se&nbsp;dověděli, že&nbsp;tihle slušní Němci vystříleli v&nbsp;okolí ten den, kdy byli u&nbsp;nás, dvě židovský rodiny.</span></p>
        <p class="chunk" data-nb-ref-number="43" data-nb-words="92" data-nb-chars="542"><span class="idea" data-nb-ref-number="43" id="idea43" data-nb-words="92" data-nb-chars="542">Potom jsme si&nbsp;udělali předčasně Štědrý večer, ráno měl tatínek odjet. Na&nbsp;stromku plápolaly svíčky, staniol hořel stříbrem a&nbsp;pokoj voněl lesem. Tatínek mi&nbsp;bůhvíkde sehnal staré boty s&nbsp;bruslemi, měl dávný přání, aby byl ze&nbsp;mě&nbsp;slavný hokejový hráč. A&nbsp;já mu&nbsp;zase opatřil od&nbsp;kluků ve&nbsp;škole dvě škatulky cigaret na&nbsp;cestu do&nbsp;koncentráku. Maminka s&nbsp;tatínkem se&nbsp;tvářili vesele, pobrukovali si, ale asi to&nbsp;dělali kvůli mně, abych měl na&nbsp;ten večer hezký vzpomínky. Muselo jim být mizerně, vždyť to&nbsp;mohl být jejich poslední společný večer v&nbsp;celým životě.</span></p>
        <p class="chunk" data-nb-ref-number="44" data-nb-words="8" data-nb-chars="37"><span class="idea" data-nb-ref-number="44" id="idea44" data-nb-words="8" data-nb-chars="37">V&nbsp;noci se&nbsp;mnou někdo ve&nbsp;tmě zatřepal:</span></p>
        <p class="chunk" data-nb-ref-number="45" data-nb-words="3" data-nb-chars="29"><span class="idea" data-nb-ref-number="45" id="idea45" data-nb-words="3" data-nb-chars="29">„Vstávej, kamaráde, vstávej.“</span></p>
        <p class="chunk" data-nb-ref-number="46" data-nb-words="8" data-nb-chars="47"><span class="idea" data-nb-ref-number="46" id="idea46" data-nb-words="8" data-nb-chars="47">Třásl se&nbsp;mnou tatínek, občas mi&nbsp;říkal kamaráde.</span></p>
        <p class="chunk" data-nb-ref-number="47" data-nb-words="43" data-nb-chars="231"><span class="idea" data-nb-ref-number="47" id="idea47" data-nb-words="43" data-nb-chars="231">Mně se&nbsp;ven nechtělo, v&nbsp;pokoji byla ukrutná zima. Klepaly se&nbsp;mi&nbsp;zuby, třásl jsem se&nbsp;po&nbsp;celým těle. Oblékl jsem se, ve&nbsp;vedlejší místnosti stála maminka, dala mi&nbsp;zimníček a&nbsp;čepici. Něco se&nbsp;dělo, a&nbsp;já neměl tušení co. Maminka mi&nbsp;řekla:</span></p>
        <p class="chunk" data-nb-ref-number="48" data-nb-words="6" data-nb-chars="29"><span class="idea" data-nb-ref-number="48" id="idea48" data-nb-words="6" data-nb-chars="29">„Táta na&nbsp;tebe čeká na&nbsp;dvoře.“</span></p>
        <p class="chunk" data-nb-ref-number="49" data-nb-words="66" data-nb-chars="358"><span class="idea" data-nb-ref-number="49" id="idea49" data-nb-words="66" data-nb-chars="358">Sešel jsem se&nbsp;schodů, tatínek tam stál a&nbsp;v&nbsp;ruce měl sekyru a&nbsp;balík pytlů. Dostal jsem strach. Kývl na&nbsp;mě. Šlapal jsem za&nbsp;ním po&nbsp;ztvrdlým sněhu, křupal nám pod nohama a&nbsp;dělalo to&nbsp;řachy&nbsp;– řach. Tatínek nemluvil a&nbsp;mířil k&nbsp;rybníku. Za&nbsp;topoly se&nbsp;objevil ten jeho rybník, vypadal jako v&nbsp;pohádce, celý zamrzlý a&nbsp;nad ním rozsvícený měsíc. Všude ticho, náramný ticho.</span></p>
        <p class="chunk" data-nb-ref-number="50" data-nb-words="24" data-nb-chars="131"><span class="idea" data-nb-ref-number="50" id="idea50" data-nb-words="24" data-nb-chars="131">Tatínek začal pod Hudečkovic oťukávat led. Šel kus do&nbsp;rybníka, led mu&nbsp;zněl pod sekyrou jak varhany v&nbsp;kostele. Pak se&nbsp;ke&nbsp;mně otočil:</span></p>
        <p class="chunk" data-nb-ref-number="51" data-nb-words="6" data-nb-chars="37"><span class="idea" data-nb-ref-number="51" id="idea51" data-nb-words="6" data-nb-chars="37">„Kapři se&nbsp;dusí. Nevysekali jim díry.“</span></p>
        <p class="chunk" data-nb-ref-number="52" data-nb-words="14" data-nb-chars="70"><span class="idea" data-nb-ref-number="52" id="idea52" data-nb-words="14" data-nb-chars="70">Rozkročil se&nbsp;a&nbsp;udeřil do&nbsp;ledu. Zadunělo to&nbsp;nocí a&nbsp;já se&nbsp;zachvěl. Řekl:</span></p>
        <p class="chunk" data-nb-ref-number="53" data-nb-words="3" data-nb-chars="18"><span class="idea" data-nb-ref-number="53" id="idea53" data-nb-words="3" data-nb-chars="18">„Tady to&nbsp;uděláme!“</span></p>
        <p class="chunk" data-nb-ref-number="54" data-nb-words="24" data-nb-chars="123"><span class="idea" data-nb-ref-number="54" id="idea54" data-nb-words="24" data-nb-chars="123">Stál a&nbsp;sekal do&nbsp;ledu. Ledová sprška mu&nbsp;třísnila šaty a&nbsp;obličej. Vysekal čtverec ledu a&nbsp;vytáhl ho&nbsp;z&nbsp;vody. Obrátil se&nbsp;ke&nbsp;mně:</span></p>
        <p class="chunk" data-nb-ref-number="55" data-nb-words="7" data-nb-chars="50"><span class="idea" data-nb-ref-number="55" id="idea55" data-nb-words="7" data-nb-chars="50">„Musíme počkat, kamaráde. Za&nbsp;pár minut připlavou.“</span></p>
        <p class="chunk" data-nb-ref-number="56" data-nb-words="36" data-nb-chars="217"><span class="idea" data-nb-ref-number="56" id="idea56" data-nb-words="36" data-nb-chars="217">Díval jsem se&nbsp;jak očarován do&nbsp;průsvitné vody, kde se&nbsp;rýsoval každý záhyb dna a&nbsp;každý kamínek. Voda se&nbsp;chvěla a&nbsp;prostupovaly ji&nbsp;ze&nbsp;vzduchu životadárné bublinky, ten čtverec vody vypadal jak studánka pro kapří pocestné.</span></p>
        <p class="chunk" data-nb-ref-number="57" data-nb-words="89" data-nb-chars="517"><span class="idea" data-nb-ref-number="57" id="idea57" data-nb-words="89" data-nb-chars="517">Tatínek tomu rozuměl, najednou se&nbsp;v&nbsp;tý křišťálový vodě objevil tmavý oválovitý stín a&nbsp;proplul pod námi. Vrátil se. Kapr. A&nbsp;jaký kapr! Vystrčil ven kulatou hubičku a&nbsp;lapal při hladině po&nbsp;vzduchu. Vtom připlul další. Chovali se&nbsp;jak omámení, vůbec jim nevadilo, že&nbsp;tam stojíme a&nbsp;koukáme na&nbsp;ně. V&nbsp;několika vteřinách se&nbsp;jimi hladina zaplnila a&nbsp;stále jich přibývalo. V&nbsp;té chvíli propadl tatínek čemusi hlubokému, neznámému, klekl si&nbsp;na&nbsp;led, vyhrnul rukávy a&nbsp;začal je&nbsp;hladit po&nbsp;hlavách a&nbsp;hřbetech, laskal se&nbsp;s&nbsp;nimi a&nbsp;mumlal:</span></p>
        <p class="chunk" data-nb-ref-number="58" data-nb-words="3" data-nb-chars="24"><span class="idea" data-nb-ref-number="58" id="idea58" data-nb-words="3" data-nb-chars="24">„Kapříci moji. Kapříci.“</span></p>
        <p class="chunk" data-nb-ref-number="59" data-nb-words="43" data-nb-chars="227"><span class="idea" data-nb-ref-number="59" id="idea59" data-nb-words="43" data-nb-chars="227">Hrál si&nbsp;s&nbsp;nimi a&nbsp;oni se&nbsp;mu&nbsp;sjížděli k&nbsp;rukám jak jeho děti, v&nbsp;tom svitu měsíce zlatí a&nbsp;stříbrní, zářili jako svatí, nikdy později jsem podobné kapry neviděl. Převaloval je&nbsp;na&nbsp;rukou, zdvíhal je&nbsp;a&nbsp;pouštěl a&nbsp;přitom si&nbsp;něco broukal.</span></p>
        <p class="chunk" data-nb-ref-number="60" data-nb-words="45" data-nb-chars="262"><span class="idea" data-nb-ref-number="60" id="idea60" data-nb-words="45" data-nb-chars="262">Pak vstal, měsíc mu&nbsp;zrovna svítil do&nbsp;obličeje, a&nbsp;měl ve&nbsp;tváři takový spokojený výraz. Šel k&nbsp;pytlům a&nbsp;vytáhl schovaný podběrák. Vzal jeden pytel, přistoupil k&nbsp;díře a&nbsp;nabral prvního kapra. Teď teprve jsem pochopil a&nbsp;dostal pořádný strach. Zatahal jsem ho&nbsp;za&nbsp;rukáv:</span></p>
        <p class="chunk" data-nb-ref-number="61" data-nb-words="9" data-nb-chars="56"><span class="idea" data-nb-ref-number="61" id="idea61" data-nb-words="9" data-nb-chars="56">„Tatínku, pojď pryč. Jestli nás chytí, tak nás zabijou.“</span></p>
        <p class="chunk" data-nb-ref-number="62" data-nb-words="29" data-nb-chars="156"><span class="idea" data-nb-ref-number="62" id="idea62" data-nb-words="29" data-nb-chars="156">Podíval se&nbsp;na&nbsp;mě&nbsp;nepřítomným pohledem a&nbsp;dneska vím, že&nbsp;by&nbsp;mu&nbsp;tenkrát bylo jedno, kdyby ho&nbsp;chytili a&nbsp;na místě ubili. Nemohl odejít a&nbsp;nechat Němcům své kapry.</span></p>
        <p class="chunk" data-nb-ref-number="63" data-nb-words="40" data-nb-chars="224"><span class="idea" data-nb-ref-number="63" id="idea63" data-nb-words="40" data-nb-chars="224">Už&nbsp;se&nbsp;s&nbsp;kapry nemazlil. Nandával je&nbsp;do&nbsp;pytlů, nosili jsme je&nbsp;domů a&nbsp;maminka je&nbsp;rozdělovala do&nbsp;nádob. Náš barák se&nbsp;plnil odshora dolů vodou. Kapři plavali v&nbsp;kbelících, ve&nbsp;vaně, v&nbsp;kádích, ve&nbsp;starých koňských žlabech v&nbsp;maštali.</span></p>
        <p class="chunk" data-nb-ref-number="64" data-nb-words="45" data-nb-chars="264"><span class="idea" data-nb-ref-number="64" id="idea64" data-nb-words="45" data-nb-chars="264">K&nbsp;ránu, když už&nbsp;měsíc přestával svítit a&nbsp;mráz přituhoval, byli jsme promrzlí na&nbsp;kost, a&nbsp;jak jsme nosili na&nbsp;zádech mokré pytle, maminka z&nbsp;nás škrábala led. Ale rybník byl už&nbsp;prázdný, kapři se&nbsp;přestěhovali ke&nbsp;svýmu majiteli, tatínek vlastně ukradl svý vlastní kapry.</span></p>
        <p class="chunk" data-nb-ref-number="65" data-nb-words="27" data-nb-chars="146"><span class="idea" data-nb-ref-number="65" id="idea65" data-nb-words="27" data-nb-chars="146">Ráno jsme doprovodili tatínka na&nbsp;autobus do&nbsp;Prahy. Měl v&nbsp;rukou kufříček a&nbsp;poprvé svěšený ramena. Ale v&nbsp;mých očích vyrostl za&nbsp;tu&nbsp;noc o&nbsp;ohromný kus.</span></p>
        <p class="chunk" data-nb-ref-number="66" data-nb-words="86" data-nb-chars="529"><span class="idea" data-nb-ref-number="66" id="idea66" data-nb-words="86" data-nb-chars="529">Ještě ten den jsme začali s&nbsp;maminkou vyměňovat kapry kupcům a&nbsp;sedlákům za&nbsp;jídlo. Kapři mně před Vánocemi otvírali brány a&nbsp;vrata do&nbsp;těch nejzatvrzelejších pevností, jak jsem ukázal v&nbsp;tašce velké buclaté macky, panímámy jásaly a&nbsp;můj studený pokojíček se&nbsp;plnil sádlem, uzeným, moukou, pecny bílého chleba, cukrem, balíky cigaret. Byl jsem taky několikrát pozván za&nbsp;stůl s&nbsp;bílým kafem a&nbsp;vánočkou, už&nbsp;jsem nečekal dlouho u&nbsp;vrat, ale byl jsem vítán jako král, jemuž otevřeli kapři cestu do&nbsp;světa. Prostě mý&nbsp;nejštědřejší válečný Vánoce.</span></p>
        <p class="chunk" data-nb-ref-number="67" data-nb-words="22" data-nb-chars="146"><span class="idea" data-nb-ref-number="67" id="idea67" data-nb-words="22" data-nb-chars="146">Nu&nbsp;a&nbsp;příští rok přijeli ten spodní buštěhradský rybník lovit sítěmi. Mezi rybáři se&nbsp;míhaly uniformy wehrmachtu, kapry zabavuje německá branná moc.</span></p>
        <p class="chunk" data-nb-ref-number="68" data-nb-words="11" data-nb-chars="54"><span class="idea" data-nb-ref-number="68" id="idea68" data-nb-words="11" data-nb-chars="54">Stál jsem mezi kluky na&nbsp;hrázi a&nbsp;čekal, jak to&nbsp;dopadne.</span></p>
        <p class="chunk" data-nb-ref-number="69" data-nb-words="48" data-nb-chars="279"><span class="idea" data-nb-ref-number="69" id="idea69" data-nb-words="48" data-nb-chars="279">Zpočátku velká sláva, na&nbsp;hrázi vyhrávala kutálka a&nbsp;všecko vyhlíželo slibně. Ale v&nbsp;rybníce nic nebylo a&nbsp;nikdo si&nbsp;to&nbsp;nedovedl vysvětlit. A&nbsp;já tenkrát myslel na&nbsp;to, že&nbsp;ta&nbsp;muzika vlastně hraje už&nbsp;jenom na&nbsp;počest mýmu tátovi, který s&nbsp;Davidovou hvězdou na&nbsp;kabátě vypálil Němcům rybník.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./smrt_krasnych_srncu_010.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>