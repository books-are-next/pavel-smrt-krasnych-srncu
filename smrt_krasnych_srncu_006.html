<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Nejdražší ve střední Evropě">
    <meta name="apple-mobile-web-app-capable" content="yes">
    <title>Nejdražší ve střední Evropě</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="0">
    <link rel="next" href="./smrt_krasnych_srncu_007.html">
    <link rel="self" href="smrt_krasnych_srncu_006.html">
    <meta name="identifier" content="pavel-smrt-krasnych-srncu-9aa26ba">
    <meta name="role" content="chapter">
  </head>
  <body data-nb-words="1876" data-nb-chars="11202" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="4" data-nb-chars="27"><span class="idea" data-nb-ref-number="1" id="idea1" data-nb-words="4" data-nb-chars="27">Nejdražší ve střední Evropě</span></h1>
        <p class="chunk" data-nb-ref-number="2" id="chunk2" data-nb-words="60" data-nb-chars="367"><span class="idea" data-nb-ref-number="2" id="idea2" data-nb-words="60" data-nb-chars="367">Moje maminka strašně toužila jet před válkou do&nbsp;Itálie. Nechtěla ani tak vidět Michelangelovy sochy a&nbsp;obrazy Leonarda da&nbsp;Vinci, jako si&nbsp;přála vykoupat se&nbsp;v&nbsp;teplém moři. Protože maminka pocházela ze&nbsp;Dříně u&nbsp;Kladna, kde byl jen ubohý kachní rybníček, pokrytý hustým zeleným žabincem, a&nbsp;nikdy toho koupání jako malá holka neužila. A&nbsp;tak se&nbsp;vždycky zjara ptávala tatínka:</span></p>
        <p class="chunk" data-nb-ref-number="3" id="chunk3" data-nb-words="3" data-nb-chars="26"><span class="idea" data-nb-ref-number="3" id="idea3" data-nb-words="3" data-nb-chars="26">„Leoušku, pojedeme letos?“</span></p>
        <p class="chunk" data-nb-ref-number="4" id="chunk4" data-nb-words="96" data-nb-chars="580"><span class="idea" data-nb-ref-number="4" id="idea4" data-nb-words="96" data-nb-chars="580">Můj tatínek Leo obvykle odvětil, že&nbsp;právě letos nemáme dost peněz, a&nbsp;dokazoval, že&nbsp;podle jeho názoru je&nbsp;to&nbsp;na&nbsp;Berounce u&nbsp;Křivoklátu o&nbsp;moc lepší. Můj tatínek měl totiž daleko jinačí starosti. V&nbsp;popředí jeho zájmů stál obchod a&nbsp;ryby. V&nbsp;obojím neuvěřitelně vynikal, rybám však dával přednost a&nbsp;to byla věčná škoda pro naši rodinu a&nbsp;také pro švédskou firmu Elektrolux, kde dělal obchodního cestujícího s&nbsp;ledničkami a&nbsp;vysavači. Častokrát se&nbsp;přímo vytratil z&nbsp;obchodní cesty a&nbsp;našli ho&nbsp;obvykle na&nbsp;Berounce, jak chytá se&nbsp;svým nejlepším přítelem převozníkem Karlem Proškem štiky na&nbsp;okouny.</span></p>
        <p class="chunk" data-nb-ref-number="5" id="chunk5" data-nb-words="133" data-nb-chars="837"><span class="idea" data-nb-ref-number="5" id="idea5" data-nb-words="133" data-nb-chars="837">Ta&nbsp;jeho láska k&nbsp;rybám vyvrcholila rozhodnutím, že&nbsp;zakoupí pro naši rodinu rybník i&nbsp;s&nbsp;kapry. Budeme mít nejen vlastní kapry, ale ještě na&nbsp;nich při výlovu vyděláme spousty peněz. Maminka se&nbsp;dívala na&nbsp;celý podnik skepticky a&nbsp;upozorňovala tatínka, aby se&nbsp;do&nbsp;toho nepouštěl, že&nbsp;to&nbsp;není jeho branže. Ale příliš neprotestovala, tatínek při takové příležitosti obvykle dost křičel, jenom nakonec poznamenala, jestli bychom za&nbsp;ty&nbsp;peníze neměli raději jet do&nbsp;Itálie. Tatínek ani nepromluvil, jenom na&nbsp;ni&nbsp;vrhl odmítavý pohled. Byl totiž přesvědčen, že&nbsp;rozumí obchodu líp než maminka a&nbsp;všichni její křesťanští příbuzní dohromady. V&nbsp;tomto pohledu byla obsažena tisíciletá moudrost předků a&nbsp;také holá skutečnost, že&nbsp;za&nbsp;ty&nbsp;peníze, co&nbsp;kapři vynesou, budeme moci jet od&nbsp;Itálie i&nbsp;s&nbsp;celým příbuzenstvem. Musím podotknout, že&nbsp;toho se&nbsp;maminka obávala nejvíc.</span></p>
        <p class="chunk" data-nb-ref-number="6" id="chunk6" data-nb-words="54" data-nb-chars="340"><span class="idea" data-nb-ref-number="6" id="idea6" data-nb-words="54" data-nb-chars="340">A&nbsp;tak tatínek sháněl rybník. Měl o&nbsp;tom svou představu hluboké, jímavé duše. Rybník obklopený nakloněnými vrbami, sem tam srdcovitý stulík se&nbsp;žlutými kalichy květů a&nbsp;ve vodě prosluněné paprsky plavou kapři jak telata. Za&nbsp;touto představou tatínek přímo letěl jako včela za&nbsp;pylem. Projel kus české země, ale takový rybník na&nbsp;prodej nenacházel.</span></p>
        <p class="chunk" data-nb-ref-number="7" id="chunk7" data-nb-words="27" data-nb-chars="176"><span class="idea" data-nb-ref-number="7" id="idea7" data-nb-words="27" data-nb-chars="176">Až&nbsp;v&nbsp;Kročehlavech za&nbsp;ním přišel jeho známý, pan doktor Václavík, veliký, silný chlap, pod nosem fousky. Pan doktor povídal tatínkovi, jenž měl tehdy bůhvíproč titul inspektora:</span></p>
        <p class="chunk" data-nb-ref-number="8" id="chunk8" data-nb-words="8" data-nb-chars="53"><span class="idea" data-nb-ref-number="8" id="idea8" data-nb-words="8" data-nb-chars="53">„Pane inspektore, nechtěl byste si&nbsp;koupit moje ryby?“</span></p>
        <p class="chunk" data-nb-ref-number="9" id="chunk9" data-nb-words="3" data-nb-chars="18"><span class="idea" data-nb-ref-number="9" id="idea9" data-nb-words="3" data-nb-chars="18">V&nbsp;tatínkovi hrklo:</span></p>
        <p class="chunk" data-nb-ref-number="10" id="chunk10" data-nb-words="6" data-nb-chars="31"><span class="idea" data-nb-ref-number="10" id="idea10" data-nb-words="6" data-nb-chars="31">„Co by&nbsp;to&nbsp;stálo, pane doktore?“</span></p>
        <p class="chunk" data-nb-ref-number="11" id="chunk11" data-nb-words="2" data-nb-chars="11"><span class="idea" data-nb-ref-number="11" id="idea11" data-nb-words="2" data-nb-chars="11">Pan doktor:</span></p>
        <p class="chunk" data-nb-ref-number="12" id="chunk12" data-nb-words="24" data-nb-chars="145"><span class="idea" data-nb-ref-number="12" id="idea12" data-nb-words="24" data-nb-chars="145">„Deset tisíc. Přinesu vám účet, abyste viděl, kolik jsem dal před lety za&nbsp;malé kapry. Pochopitelně, že&nbsp;od&nbsp;té&nbsp;doby značně vyrostli. Však uvidíte.“</span></p>
        <p class="chunk" data-nb-ref-number="13" id="chunk13" data-nb-words="3" data-nb-chars="14"><span class="idea" data-nb-ref-number="13" id="idea13" data-nb-words="3" data-nb-chars="14">Tatínek na&nbsp;to:</span></p>
        <p class="chunk" data-nb-ref-number="14" id="chunk14" data-nb-words="5" data-nb-chars="29"><span class="idea" data-nb-ref-number="14" id="idea14" data-nb-words="5" data-nb-chars="29">„Vám já&nbsp;věřím, pane doktore.“</span></p>
        <p class="chunk" data-nb-ref-number="15" id="chunk15" data-nb-words="3" data-nb-chars="13"><span class="idea" data-nb-ref-number="15" id="idea15" data-nb-words="3" data-nb-chars="13">A&nbsp;pan doktor:</span></p>
        <p class="chunk" data-nb-ref-number="16" id="chunk16" data-nb-words="8" data-nb-chars="47"><span class="idea" data-nb-ref-number="16" id="idea16" data-nb-words="8" data-nb-chars="47">„Pojďte, aspoň vám ukážu, jací jsou tam kapři.“</span></p>
        <p class="chunk" data-nb-ref-number="17" id="chunk17" data-nb-words="58" data-nb-chars="316"><span class="idea" data-nb-ref-number="17" id="idea17" data-nb-words="58" data-nb-chars="316">A&nbsp;jak šli, tak už&nbsp;po&nbsp;cestě mého tatínka napadla předtucha, že&nbsp;to&nbsp;bude ono. Bylo to&nbsp;to&nbsp;známé neselhávající tušení, které mu&nbsp;už&nbsp;napřed říkalo, kde prodá ledničku a&nbsp;kde vysavač a&nbsp;kde je&nbsp;to&nbsp;marné zvonit anebo klepat. Tak jako cítil na&nbsp;dálku dobrý obchod, tak vnímal tentokrát svůj vyvolený rybník a&nbsp;v&nbsp;něm bachraté kapry.</span></p>
        <p class="chunk" data-nb-ref-number="18" id="chunk18" data-nb-words="51" data-nb-chars="317"><span class="idea" data-nb-ref-number="18" id="idea18" data-nb-words="51" data-nb-chars="317">Zastavili se&nbsp;na&nbsp;hrázi a&nbsp;pan doktor Václavík nechal tatínka po­kochat se&nbsp;tím pohledem. Rozkládal se&nbsp;tu&nbsp;nevelký obdélníkový rybník, po&nbsp;stranách světle zelené vrby smáčely své proutí v&nbsp;klidné vodě a&nbsp;sem tam ležel na&nbsp;hladině stulík se&nbsp;žlutými květy. Tatínek povzdychl a&nbsp;jeho přítel, pan doktor Václavík, pronesl významně:</span></p>
        <p class="chunk" data-nb-ref-number="19" id="chunk19" data-nb-words="4" data-nb-chars="17"><span class="idea" data-nb-ref-number="19" id="idea19" data-nb-words="4" data-nb-chars="17">„A&nbsp;teď ty&nbsp;kapři.“</span></p>
        <p class="chunk" data-nb-ref-number="20" id="chunk20" data-nb-words="47" data-nb-chars="284"><span class="idea" data-nb-ref-number="20" id="idea20" data-nb-words="47" data-nb-chars="284">Vytáhl z&nbsp;kapsy žemli. Rozlomil ji&nbsp;a&nbsp;půlku vhodil ke&nbsp;hrázi. Pan doktor se&nbsp;jistě usmíval a&nbsp;tatínek nespouštěl ze&nbsp;žemle oči. Najednou se&nbsp;prolomila hladina, objevilo se&nbsp;žluté velké tělo a&nbsp;obrovitá tlama udělala chlamst! A&nbsp;žemle zmizela. Tatínek zaúpěl: „Prokrista, ten má&nbsp;aspoň pět kilo.“</span></p>
        <p class="chunk" data-nb-ref-number="21" id="chunk21" data-nb-words="5" data-nb-chars="27"><span class="idea" data-nb-ref-number="21" id="idea21" data-nb-words="5" data-nb-chars="27">A&nbsp;pan doktor řekl významně:</span></p>
        <p class="chunk" data-nb-ref-number="22" id="chunk22" data-nb-words="1" data-nb-chars="7"><span class="idea" data-nb-ref-number="22" id="idea22" data-nb-words="1" data-nb-chars="7">„Šest.“</span></p>
        <p class="chunk" data-nb-ref-number="23" id="chunk23" data-nb-words="31" data-nb-chars="177"><span class="idea" data-nb-ref-number="23" id="idea23" data-nb-words="31" data-nb-chars="177">A&nbsp;tím to&nbsp;bylo hotovo. Tatínek zajel domů pro všechny naše úspory a&nbsp;maminka se&nbsp;mohla utěšovat, že&nbsp;máme rybník s&nbsp;vlastními kapry. Rybník měl jedinou nevýhodu, byl od&nbsp;Prahy daleko.</span></p>
        <p class="chunk" data-nb-ref-number="24" id="chunk24" data-nb-words="18" data-nb-chars="96"><span class="idea" data-nb-ref-number="24" id="idea24" data-nb-words="18" data-nb-chars="96">Od&nbsp;toho dne však tatínek často zářil a&nbsp;maminka říkala, že&nbsp;je&nbsp;zase duchem u&nbsp;kaprů v&nbsp;Kročehlavech.</span></p>
        <p class="chunk" data-nb-ref-number="25" id="chunk25" data-nb-words="27" data-nb-chars="167"><span class="idea" data-nb-ref-number="25" id="idea25" data-nb-words="27" data-nb-chars="167">Maminka měla pro tatínkovy slabosti vždycky pochopení a&nbsp;tak taky přistupovala na&nbsp;nekonečné rozhovory o&nbsp;tom, jak asi kapři rostou. Tatínek si&nbsp;mnul ruce a&nbsp;říkal mamince:</span></p>
        <p class="chunk" data-nb-ref-number="26" id="chunk26" data-nb-words="6" data-nb-chars="46"><span class="idea" data-nb-ref-number="26" id="idea26" data-nb-words="6" data-nb-chars="46">„Hermínko, majlant na&nbsp;nich vyděláme, majlant.“</span></p>
        <p class="chunk" data-nb-ref-number="27" id="chunk27" data-nb-words="24" data-nb-chars="134"><span class="idea" data-nb-ref-number="27" id="idea27" data-nb-words="24" data-nb-chars="134">Já&nbsp;nevěděl, co&nbsp;je&nbsp;to&nbsp;majlant, ale muselo to&nbsp;být něco krásného a&nbsp;velkého, protože tatínek se&nbsp;blaženě usmíval a&nbsp;hladil maminku po&nbsp;rukou.</span></p>
        <p class="chunk" data-nb-ref-number="28" id="chunk28" data-nb-words="177" data-nb-chars="1046"><span class="idea" data-nb-ref-number="28" id="idea28" data-nb-words="177" data-nb-chars="1046">Blížil se&nbsp;podzim a&nbsp;s&nbsp;ním výlov našeho prvního rybníka. Naše rodina, a&nbsp;hlavně tatínek, se&nbsp;chystala na&nbsp;ten den jak na&nbsp;veliký svátek. Tatínek si&nbsp;vzal u&nbsp;své firmy Elektrolux volno&nbsp;– pan ředitel se&nbsp;ptal: „Zas na&nbsp;ryby? Zas na&nbsp;ryby? To&nbsp;vás zahubí, pane inspektor,“&nbsp;– a&nbsp;maminka si&nbsp;pořídila zvlášť k&nbsp;této příležitosti slušivý kabát z&nbsp;koverkotu<a href="#footnote-27518-1">1</a>. Maminka musela pozvat své švagry dělníky, pořízky Karla Kopřivu a&nbsp;Karla Hrůzu. Dostali přesný úkol: budou hlídat na&nbsp;hrázi, aby vylovené kapry nikdo neukradl. Přijeli k&nbsp;rybníku i&nbsp;s&nbsp;rodinami. Můj tatínek zjednal na&nbsp;výlov rybníka rybáře z&nbsp;povolání pana Stehlíka ze&nbsp;Smíchova. Ten přijel s&nbsp;osmi muži, oblečenými od&nbsp;hlavy až&nbsp;k&nbsp;patě v&nbsp;gumových oblecích. Pan Stehlík, silný, starý a&nbsp;zkušený člověk, si&nbsp;potrpěl na&nbsp;pořádek. To, co&nbsp;se&nbsp;rozvinulo na&nbsp;hrázi toho idylického rybníka s&nbsp;vrbami a&nbsp;stulíky, se&nbsp;spíše podobalo vojenskému tažení proti neznámému nepříteli. Na&nbsp;hrázi stály dvě pětitunky značky „PRAGA“, na&nbsp;nich kyslíkové bomby a&nbsp;sudy „lejty“ na&nbsp;převoz kaprů. Po&nbsp;hrázi se&nbsp;pohybovali tiše gumoví muži a&nbsp;rozkládali sítě.</span></p>
        <p class="chunk" data-nb-ref-number="29" id="chunk29" data-nb-words="19" data-nb-chars="125"><span class="idea" data-nb-ref-number="29" id="idea29" data-nb-words="19" data-nb-chars="125">Z&nbsp;rybníka vytékala voda a&nbsp;tatínek v&nbsp;předtuše značných výdělků za&nbsp;prodané kapry, které přislíbil závodu Vaňha, častoval hosty.</span></p>
        <p class="chunk" data-nb-ref-number="30" id="chunk30" data-nb-words="9" data-nb-chars="48"><span class="idea" data-nb-ref-number="30" id="idea30" data-nb-words="9" data-nb-chars="48">Ke&nbsp;svačině teplé vuřty, housky. A&nbsp;dvě basy piva.</span></p>
        <p class="chunk" data-nb-ref-number="31" id="chunk31" data-nb-words="22" data-nb-chars="120"><span class="idea" data-nb-ref-number="31" id="idea31" data-nb-words="22" data-nb-chars="120">Na&nbsp;oběd se&nbsp;šlo do&nbsp;restaurace k&nbsp;Nejedlému. Po&nbsp;dalším pivu nálada stoupala. Jen tatínek nic nepil, on&nbsp;na&nbsp;pití nikdy nebyl.</span></p>
        <p class="chunk" data-nb-ref-number="32" id="chunk32" data-nb-words="17" data-nb-chars="87"><span class="idea" data-nb-ref-number="32" id="idea32" data-nb-words="17" data-nb-chars="87">Ve&nbsp;tři hodiny odpoledne byly na&nbsp;hrázi už&nbsp;stovky diváků a&nbsp;v&nbsp;rybníce zbylo jen málo vody.</span></p>
        <p class="chunk" data-nb-ref-number="33" id="chunk33" data-nb-words="53" data-nb-chars="322"><span class="idea" data-nb-ref-number="33" id="idea33" data-nb-words="53" data-nb-chars="322">Pan Stehlík dal povel k&nbsp;útoku. Jeden rybář zatroubil na&nbsp;zlatou trumpetu a&nbsp;začali zatahovat. Síť se&nbsp;prohnula do&nbsp;velkého oblouku a&nbsp;korky se&nbsp;nesly jako kachýnky po&nbsp;hladině. Pan Stehlík udílel rozkazy a&nbsp;gumoví panáčci podobni loutkám na&nbsp;drátku pohybovali rukama sem a&nbsp;tam. Napětí v&nbsp;hledišti stoupalo, jak se&nbsp;blížilo rozuzlení.</span></p>
        <p class="chunk" data-nb-ref-number="34" id="chunk34" data-nb-words="42" data-nb-chars="225"><span class="idea" data-nb-ref-number="34" id="idea34" data-nb-words="42" data-nb-chars="225">Prostor s&nbsp;kapry se&nbsp;už&nbsp;zúžil na&nbsp;maličký kruh. Na&nbsp;hladině se&nbsp;v&nbsp;těchto okamžicích mělo už&nbsp;ukázat vlnění a&nbsp;vření od&nbsp;ryb, ale nic se&nbsp;neobjevovalo. A&nbsp;tatínek, jenž tenhle rybářský úkaz znal, bledl a&nbsp;na čele mu&nbsp;vyrůstaly kapky potu.</span></p>
        <p class="chunk" data-nb-ref-number="35" id="chunk35" data-nb-words="62" data-nb-chars="342"><span class="idea" data-nb-ref-number="35" id="idea35" data-nb-words="62" data-nb-chars="342">Rybáři zmenšovali okruh, až&nbsp;se&nbsp;korky dostaly ze&nbsp;všech stran k&nbsp;sobě. V&nbsp;síti zřejmě nic nebylo. A&nbsp;přece! Na&nbsp;rozhraní bláta a&nbsp;vody se&nbsp;něco plácalo. Pan Stehlík to&nbsp;zručně nabral do&nbsp;podběráku a&nbsp;zdvihl do&nbsp;výše. Kapr! A&nbsp;jaký kapr! Tatínek kapra poznal, zaúpěl a&nbsp;hráz vypukla v&nbsp;ohromný řehot. Všichni se&nbsp;tenkrát smáli kromě mé&nbsp;maminky a&nbsp;mého tatínka.</span></p>
        <p class="chunk" data-nb-ref-number="36" id="chunk36" data-nb-words="23" data-nb-chars="132"><span class="idea" data-nb-ref-number="36" id="idea36" data-nb-words="23" data-nb-chars="132">Maminka tu&nbsp;ostudu musela nést zvlášť těžce, na&nbsp;Dříni dlouho žila, ale Kročehlavy byly její rodné město. Tiskla nás k&nbsp;sobě a&nbsp;šeptala:</span></p>
        <p class="chunk" data-nb-ref-number="37" id="chunk37" data-nb-words="8" data-nb-chars="54"><span class="idea" data-nb-ref-number="37" id="idea37" data-nb-words="8" data-nb-chars="54">„Mý děti ubohý. Kdybyste věděly, jakého máte tatínka!“</span></p>
        <p class="chunk" data-nb-ref-number="38" id="chunk38" data-nb-words="41" data-nb-chars="236"><span class="idea" data-nb-ref-number="38" id="idea38" data-nb-words="41" data-nb-chars="236">Tatínek zatím seběhl k&nbsp;rybníku, stál nad rybou lapající po&nbsp;vzduchu a&nbsp;prohlížel si&nbsp;ji, jako by&nbsp;poprvé v&nbsp;životě viděl kapra. Pan doktor Václavík nelhal, kapr měl hodně přes šest kilo, od&nbsp;té&nbsp;doby, co&nbsp;tatínek koupil rybník, značně ztloustl.</span></p>
        <p class="chunk" data-nb-ref-number="39" id="chunk39" data-nb-words="23" data-nb-chars="150"><span class="idea" data-nb-ref-number="39" id="idea39" data-nb-words="23" data-nb-chars="150">Tatínek se&nbsp;pak hnal k&nbsp;vile pana doktora Václavíka, rozhodnut vyřídit celou záležitost boxerským způsobem, tak jak to&nbsp;viděl u&nbsp;pana Františka Nekolného.</span></p>
        <p class="chunk" data-nb-ref-number="40" id="chunk40" data-nb-words="3" data-nb-chars="19"><span class="idea" data-nb-ref-number="40" id="idea40" data-nb-words="3" data-nb-chars="19">Otevřela mu&nbsp;služka:</span></p>
        <p class="chunk" data-nb-ref-number="41" id="chunk41" data-nb-words="10" data-nb-chars="60"><span class="idea" data-nb-ref-number="41" id="idea41" data-nb-words="10" data-nb-chars="60">„Pan doktor odjel s&nbsp;milostivou paní na&nbsp;dovolenou do&nbsp;Itálie.“</span></p>
        <p class="chunk" data-nb-ref-number="42" id="chunk42" data-nb-words="8" data-nb-chars="36"><span class="idea" data-nb-ref-number="42" id="idea42" data-nb-words="8" data-nb-chars="36">„To jeli za&nbsp;mý&nbsp;peníze. A&nbsp;do Itálie!“</span></p>
        <p class="chunk" data-nb-ref-number="43" id="chunk43" data-nb-words="99" data-nb-chars="582"><span class="idea" data-nb-ref-number="43" id="idea43" data-nb-words="99" data-nb-chars="582">K&nbsp;večeři jsme ten den měli kapra. Maminka s&nbsp;tatínkem přirozeně nemluvila, a&nbsp;jenom když tatínek furiantsky prohlásil: „Když jsme ho&nbsp;zaplatili, tak si&nbsp;ho, děti, taky sníme,“ maminka dosti vztekle podotkla, že&nbsp;i&nbsp;pro soukmenovce tatínka pana Rothschilda by&nbsp;to&nbsp;byla zřejmě drahá večeře. A&nbsp;v&nbsp;tom měla zřejmě pravdu. Byl to&nbsp;pravděpodobně nejdražší kapr nejen v&nbsp;Československu, ale v&nbsp;celé střední Evropě. Přišel mého tatínka i&nbsp;s&nbsp;výdaji za&nbsp;výlov rybníka na&nbsp;rovných jedenáct a&nbsp;půl tisíce a&nbsp;za ty&nbsp;peníze bychom měli&nbsp;– jak na&nbsp;závěr večeře podotkla maminka&nbsp;– živé lososy dovážené přímo z&nbsp;Kanady.</span></p>
        <p class="chunk" data-nb-ref-number="44" id="chunk44" data-nb-words="13" data-nb-chars="88"><span class="idea" data-nb-ref-number="44" id="idea44" data-nb-words="13" data-nb-chars="88">Tatínka tenkrát přešel vztek a&nbsp;k&nbsp;panu doktoru Václavíkovi stran boxerského zápasu nešel.</span></p>
        <p class="chunk" data-nb-ref-number="45" id="chunk45" data-nb-words="15" data-nb-chars="90"><span class="idea" data-nb-ref-number="45" id="idea45" data-nb-words="15" data-nb-chars="90">Utekla řada let. Tatínek v&nbsp;nich prodával ledničky a&nbsp;vysavače a&nbsp;jezdil rybařit na&nbsp;Berounku.</span></p>
        <p class="chunk" data-nb-ref-number="46" id="chunk46" data-nb-words="48" data-nb-chars="278"><span class="idea" data-nb-ref-number="46" id="idea46" data-nb-words="48" data-nb-chars="278">Jednou zase seděl ve&nbsp;své kanceláři v&nbsp;Konviktské ulici, když někdo zaklepal, tatínek řekl: „Jen dál!“ a&nbsp;vešel&nbsp;– pan doktor Václavík. Tatínek v&nbsp;tu ránu zrudl, chtěl ho&nbsp;začít mlátit, ale pak se&nbsp;uklidnil. Potom si&nbsp;tatínek uvědomil, že&nbsp;pan doktor už&nbsp;nemá knírek. Pan doktor šveholil:</span></p>
        <p class="chunk" data-nb-ref-number="47" id="chunk47" data-nb-words="12" data-nb-chars="79"><span class="idea" data-nb-ref-number="47" id="idea47" data-nb-words="12" data-nb-chars="79">„Pane inspektore, pane inspektore, jak se&nbsp;máte? Takovou dobu jsme se&nbsp;neviděli.“</span></p>
        <p class="chunk" data-nb-ref-number="48" id="chunk48" data-nb-words="40" data-nb-chars="234"><span class="idea" data-nb-ref-number="48" id="idea48" data-nb-words="40" data-nb-chars="234">Tatínek chtěl říci, že&nbsp;se&nbsp;měl výborně, protože pořád jedl ty&nbsp;kapry, co&nbsp;mu&nbsp;pan doktor prodal, ale neřekl nic. Něco mu&nbsp;šeptalo, aby počkal, že&nbsp;všechno teprve přijde. Z&nbsp;pana doktora Václavíka vylezlo, že&nbsp;by&nbsp;jeho manželka chtěla ledničku.</span></p>
        <p class="chunk" data-nb-ref-number="49" id="chunk49" data-nb-words="16" data-nb-chars="95"><span class="idea" data-nb-ref-number="49" id="idea49" data-nb-words="16" data-nb-chars="95">„Přišel jsem za&nbsp;vámi, pane inspektore, vím, že&nbsp;nám nejlíp poradíte, vždyť jste z&nbsp;našeho kraje.“</span></p>
        <p class="chunk" data-nb-ref-number="50" id="chunk50" data-nb-words="5" data-nb-chars="22"><span class="idea" data-nb-ref-number="50" id="idea50" data-nb-words="5" data-nb-chars="22">A&nbsp;usmál se&nbsp;na&nbsp;tatínka.</span></p>
        <p class="chunk" data-nb-ref-number="51" id="chunk51" data-nb-words="31" data-nb-chars="207"><span class="idea" data-nb-ref-number="51" id="idea51" data-nb-words="31" data-nb-chars="207">„Samozřejmě, pane doktore, je&nbsp;to&nbsp;moje branže,“ zašveholil tatínek a&nbsp;vychrlil na&nbsp;pana doktora: „Doporučuji vám typ GV, systém Platr-Munters s&nbsp;mramorovou deskou nahoře, cena deset tisíc tři sta padesát korun.“</span></p>
        <p class="chunk" data-nb-ref-number="52" id="chunk52" data-nb-words="128" data-nb-chars="753"><span class="idea" data-nb-ref-number="52" id="idea52" data-nb-words="128" data-nb-chars="753">Pan doktor Václavík neměl ani páru o&nbsp;zázračném systému Platr-Munters, ale horlivě přikyvoval. Tatínek mu&nbsp;lednici pak šel ukázat a&nbsp;pan doktor byl náramně spokojený, nejvíc se&nbsp;mu&nbsp;zamlouvala ta&nbsp;mramorová deska nahoře. Tatínek ho&nbsp;pak vzal k&nbsp;sobě do&nbsp;kanceláře, nabídl mu&nbsp;koňak, náramně se&nbsp;bavili, pan doktor Václavík vyprávěl, kdo se&nbsp;rozvedl, kdo oženil, kdo narodil a&nbsp;kdo zemřel v&nbsp;Kročehlavech, a&nbsp;tatínek mu&nbsp;vykládal židovské anekdoty o&nbsp;panu Khonovi a&nbsp;panu Abelesovi. Když už&nbsp;měl pan doktor špičku po&nbsp;tom koňaku, tatínek mu&nbsp;slíbil, že&nbsp;firma sama dopraví lednici do&nbsp;tří dnů do&nbsp;Kročehlav, ale zaplatit se&nbsp;musí hned. Pan doktor na&nbsp;to, že&nbsp;tolik peněz u&nbsp;sebe nemá, ale zajede do&nbsp;banky. Vrátil se&nbsp;za&nbsp;hodinu, zaplatil tatínkovi ledničku a&nbsp;tatínek mu&nbsp;dal potvrzení.</span></p>
        <p class="chunk" data-nb-ref-number="53" id="chunk53" data-nb-words="8" data-nb-chars="57"><span class="idea" data-nb-ref-number="53" id="idea53" data-nb-words="8" data-nb-chars="57">Po&nbsp;odchodu pana doktora zavolal tatínek skladníka Škvora:</span></p>
        <p class="chunk" data-nb-ref-number="54" id="chunk54" data-nb-words="5" data-nb-chars="35"><span class="idea" data-nb-ref-number="54" id="idea54" data-nb-words="5" data-nb-chars="35">„Máš tam vyřazenou starou lednici?“</span></p>
        <p class="chunk" data-nb-ref-number="55" id="chunk55" data-nb-words="5" data-nb-chars="26"><span class="idea" data-nb-ref-number="55" id="idea55" data-nb-words="5" data-nb-chars="26">„Jedna se&nbsp;tu&nbsp;ještě najde.“</span></p>
        <p class="chunk" data-nb-ref-number="56" id="chunk56" data-nb-words="83" data-nb-chars="509"><span class="idea" data-nb-ref-number="56" id="idea56" data-nb-words="83" data-nb-chars="509">A&nbsp;tak ji&nbsp;tatínek dal panu lakýrníku Kučerovi nalakovat a&nbsp;přikázal, aby z&nbsp;ní vyndali vnitřek, takže z&nbsp;lednice vznikla jenom prázdná bedna. Navrch nechal dát originál ambaláž a&nbsp;nálepky MADE IN&nbsp;SWEDEN a&nbsp;pomyslel znovu s&nbsp;lítostí na&nbsp;to, že&nbsp;ten rybník v&nbsp;Kročehlavech také napohled tak krásně vypadal, obklopen vrbami a&nbsp;pokrytý žlutými stulíky. A&nbsp;aby pan doktor Václavík neměl bolest tak přeukrutnou, dal tatínek přibalit k&nbsp;bedně tu&nbsp;mramorovou desku, co&nbsp;se&nbsp;panu doktorovi tolik líbila. Ledničku poslali do&nbsp;Kročehlav.</span></p>
        <p class="chunk" data-nb-ref-number="57" id="chunk57" data-nb-words="26" data-nb-chars="150"><span class="idea" data-nb-ref-number="57" id="idea57" data-nb-words="26" data-nb-chars="150">Pan doktor Václavík si&nbsp;zavolal z&nbsp;Libušína montéra Beznosku, aby stroj zapojil. A&nbsp;montér prý utekl a&nbsp;volal zděšeně, že&nbsp;s&nbsp;tím nechce mít nic společného.</span></p>
        <p class="chunk" data-nb-ref-number="58" id="chunk58" data-nb-words="8" data-nb-chars="60"><span class="idea" data-nb-ref-number="58" id="idea58" data-nb-words="8" data-nb-chars="60">Pan doktor Václavík okamžitě telefonoval tatínkovi a&nbsp;křičel:</span></p>
        <p class="chunk" data-nb-ref-number="59" id="chunk59" data-nb-words="16" data-nb-chars="106"><span class="idea" data-nb-ref-number="59" id="idea59" data-nb-words="16" data-nb-chars="106">„Pane inspektore, ta&nbsp;lednice nemá vnitřek. Vždyť jste mi&nbsp;poslal bednu. Králíkárnu už&nbsp;mám! Tu&nbsp;nepotřebuju!“</span></p>
        <p class="chunk" data-nb-ref-number="60" id="chunk60" data-nb-words="4" data-nb-chars="19"><span class="idea" data-nb-ref-number="60" id="idea60" data-nb-words="4" data-nb-chars="19">Tatínek na&nbsp;to&nbsp;řekl:</span></p>
        <p class="chunk" data-nb-ref-number="61" id="chunk61" data-nb-words="23" data-nb-chars="121"><span class="idea" data-nb-ref-number="61" id="idea61" data-nb-words="23" data-nb-chars="121">„Jó, pane doktore, to&nbsp;se&nbsp;nenechá nic dělat. To&nbsp;je&nbsp;jako s&nbsp;tím rybníkem. Ten taky neměl vnitřek a&nbsp;jinak vypadal moc hezky.“</span></p>
        <p class="chunk" data-nb-ref-number="62" id="chunk62" data-nb-words="3" data-nb-chars="20"><span class="idea" data-nb-ref-number="62" id="idea62" data-nb-words="3" data-nb-chars="20">A&nbsp;položil sluchátko.</span></p>
        <p class="chunk" data-nb-ref-number="63" id="chunk63" data-nb-words="49" data-nb-chars="297"><span class="idea" data-nb-ref-number="63" id="idea63" data-nb-words="49" data-nb-chars="297">Pan doktor Václavík si&nbsp;to&nbsp;tenkrát nejel vyřídit do&nbsp;Prahy s&nbsp;tatínkem boxerským způsobem ani tatínka nežaloval. Ale museli mít u&nbsp;Václavíků asi smutný večer, stejně jako my&nbsp;po&nbsp;výlovu toho rybníka. Vždyť pan doktor Václavík koupil nejdražší bednu na&nbsp;králíky nejen v&nbsp;Čechách, ale v&nbsp;celé střední Evropě.</span></p>
        <p class="chunk" data-nb-ref-number="64" id="chunk64" data-nb-words="11" data-nb-chars="70"><span class="idea" data-nb-ref-number="64" id="idea64" data-nb-words="11" data-nb-chars="70"><em><a href="#footnote-27518-1-backlink">1</a> Silnější plášťová nebo obleková látka z&nbsp;dvojbarevné nitě. Pozn. red.</em></span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./smrt_krasnych_srncu_007.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>